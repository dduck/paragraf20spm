                                                                                         Sundhedsudvalget 2022-23 (2. samling)

                                                                                         Holbergsgade 6       Offentligt
                                                                                         DK-1057 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Sundhedsudvalg                                                              Dato: 03-10-2022
                                                                                         Enhed: SPOLD
                                                                                         Sagsbeh.: DEPAMG
                                                                                         Sagsnr.: 2211075
                                                                                         Dok. nr.: 2398370

Folketingets Sundhedsudvalg har den 5. september 2022 stillet følgende spørgsmål
nr. 1045 (Alm. del) til sundhedsministeren, som hermed besvares. Spørgsmålet er stil-
let efter ønske fra Brigitte Klintskov Jerkel (KF).

Spørgsmål nr. 1045:
”Hvad mener ministeren om de bekymringer, der gives udtryk for i Prostatakræftfor-
eningen PROPA’s åbne brev til ministeren »Prostatakræft dræber – hvis ikke den op-
spores og behandles i tide« af 10. august 2022?”

Svar:
Jeg har til brug for besvarelsen indhentet bidrag fra Sundhedsstyrelsen, der oplyser
følgende:

”Prostatakræftforeningens brev til Sundhedsministeren ”Prostatakræft dræber – hvis
den ikke opspores og behandles i tide”, kommer i forlængelse af Sundhedsstyrelsens
revision af Pakkeforløb for prostatakræft, som blev afsluttet i april 2022. Prostata-
kræftforeningens brev vedrører særligt indgangen til pakkeforløbet, som beskriver
kriterierne for, hvornår almen praksis kan henvise til pakkeforløb for prostatakræft. I
arbejdsgruppen nedsat til revisionen af Pakkeforløb for prostatakræft indgik rele-
vante faglige selskaber og organisationer herunder Prostatakræftforeningen. Det re-
viderede pakkeforløb blev implementeret 1. september 2022.

Prostatakræft er oftest uden symptomer. For patienter med prostatakræft er det på
diagnosetidspunktet for en stor dels vedkommende uklart, hvorvidt de med tiden i
ubehandlet tilstand vil opleve sygdomsprogression med risiko for symptomer og død
til følge, eller opleve et forløb uden symptomer. Der kan påvises tumorceller i pro-
stata hos ca. 80 procent af alle 80-årige mænd. Derfor er en sondring mellem fredelig
og aggressiv prostatakræft af væsentlig betydning for både udredning, behandling og
opfølgning.

Af det tidligere pakkeforløb for prostatakræft fremgik det, at befolkningsscreening
med PSA-måling ikke anbefales, og at der ikke er grundlag for at tilbyde PSA-måling til
symptomfri mænd uden arvelig disposition. PSA-måling kunne tilbydes mænd med
nedre urinvejssymptomer såsom hyppig vandladning og svag stråle (også kaldet Lo-
wer Urinary Tract Symptoms (LUTS)), mænd med gentagne tilfælde af hæmospermi
(synligt blod i ejakulatet), mænd med en hård, uregelmæssig, asymmetrisk prostata,
mænd med familiær disposition, og mænd med kliniske symptomer på udbredt
kræft.

Der er dog ingen påviselig årsagssammenhæng mellem LUTS og prostatakræft, og
med revisionen af pakkeforløbet blev det derfor indskærpet, at patienter med LUTS i
udgangspunktet kun skal have foretaget PSA-måling, såfremt prostata ved undersø-
gelse via endetarmen er hård, uregelmæssig eller asymmetrisk. Specifikationen er
foretaget med udgangspunkt i Dansk Prostata Cancer Gruppes (DaProCa) kliniske ret-
ningslinjer vedrørende screening og tidlig detektion af prostatakræft. De øvrige anbe-
falinger vedr. måling af PSA er uændrede i det reviderede pakkeforløb.
Specifikationen af, hvornår PSA-måling bør foretages er bl.a. lavet for at undgå over-
diagnosticering og deraf overbehandling samt sygeliggørelse af ellers raske mænd.
Herunder at der vil være nogle raske mænd, som på baggrund af en forhøjet PSA-må-
ling, vil blive udredt for og få konstateret en prostatakræft, som ikke vil gøre dem
syge, og som de ikke vil dø af. Det skaber unødvendig frygt og bekymring hos patien-
ten, og patienten kan opleve at få behandling for en fredelig prostatakræft, herunder
fjernelse af prostata, som kan medføre komplikationer som inkontinens og rejsnings-
problemer. Da der ydermere ikke er evidens for, at screening med PSA-måling øger
den prostatakræftspecifikke overlevelse anbefales systematisk og opportunistisk
screening af prostatakræft ikke. Dette er i tråd med DaProCas kliniske retningslinjer.
I både det reviderede og det tidligere pakkeforløb skal alment praktiserende læge på
baggrund af undersøgelse af prostata via endetarmen og PSA-måling tilbyde patien-
ten henvisning til filterfunktion på urologisk afdeling, som skal tage stilling til, om pa-
tienten skal påbegynde udredning i pakkeforløb for prostatakræft. Forskellen er, at
kriterierne for, hvornår PSA-måling bør foretages er blevet skærpet således at alment
praktiserende læge ikke længere rutinemæssigt bør tilbyde PSA-måling ved LUTS.”
Jeg henholder mig til Sundhedsstyrelsens bidrag.

                                          Med venlig hilsen

                                          Magnus Heunicke

                                                                                                                                              Side 2
