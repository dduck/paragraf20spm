                                         Beskæftigelsesudvalget 2022-23 (2. samling)
                                                                                         Offentligt

Spørgsmål nr. S 838
§ 20-spørgsmål til skriftlig besvarelse

Til:         Beskæftigelsesministeren
Dato:        15. september 2023
Stillet af:  Theresa Berg Andersen (SF)

Vil ministeren afklare, hvad hensigten er med de frikommuneforsøg, der fortsat kører i
Nordjylland med slutdato den 1. januar 2023, og om man har tænkt sig at fortsætte dem, da det
vil medføre et betydeligt ressource- og videnstab, hvis forsøgene stoppes for så derefter at blive
genstartet eller permanentliggjort på et fremtidigt tidspunkt?
(Spm. nr. S 838).

Begrundelse

Baggrund: I perioden 2016-2020 har de nordjyske kommuner deltaget i Indenrigsministeriets
Frikommuneforsøg II og har på beskæftigelsesområdet prøvet kræfter med i alt 19 forsøg. Ved udgangen af
2020 blev evalueringen af de mange forsøg fremsendt til daværende Beskæftigelsesminister og daværende
Indenrigsminister med henblik på vurdering af forsøgene, herunder vurdering af om de skulle udbredes til
resten af landet. Forsøgenes lovhjemler løb indtil udgangen af 2021. Et antal af forsøgene er dog ad flere
omgange blevet forlænget. Først til udgangen af 2022 og senest indtil udgangen af 2023. Det gælder for
følgende 6 forsøg: 1. Ledighedsydelse - fritagelse for revurdering. 2. Formkrav ved lovpligtige samtaler,
herunder hyppighed, form mv. og fleksibilitet i tilrettelæggelsen af opfølgningssamtaler. 3.
Rehabiliteringsteams og fritagelse for rekvirering af lægeattest. 4. Fleksible rammer for ansættelse med
løntilskud i offentlige virksomheder samt dispensation for forudgående ledighed for ansættelse som
jobrotationsvikar. 5. Forlængelse af forsøg med ressourceforløb. 6. Ingen mindstekrav til opfølgning for
førtidspensionister i løntilskud. Der er endnu ikke kommet en afklaring på, hvorvidt regeringen ønsker
forsøgene udbredt, og med kun 4 måneder tilbage af 2023 er der blandt de nordjyske kommuner nu bekymring
for, hvad der sker med forsøgene fra den 1. januar 2024. I et svar til KKR Nordjylland i juni 2022 skrev
daværende beskæftigelsesminister Peter Hummelgaard følgende om frikommuneforsøgene i 2022 »…det ville
være en stopklods for borgernes indsats, hvis forsøgene udløber, før der er afklaring om en evt. udbredelse af
forsøgene«, og at »Regeringen er i gang med at afklare, om forsøgene skal udbredes til alle kommuner og er i
den forbindelse opmærksom på, at det ville være uhensigtsmæssigt, hvis der skulle opstå et hul mellem en
forsøgsperiode og evt. udbredelse af forsøgene«. Forsøgene i 2022 blev forlænget indtil udgangen af 2023.
Nu står de nordjyske kommuner i samme situation som i 2022, og vurderingen er, at de ovenstående
argumenter fortsat gælder, og derfor bør forsøgene endnu engang forlænges.
Svaret bedes sendt elektronisk til spørgeren på theresa.berg.andersen@ft.dk og til Lovsekretariatet på
lov@ft.dk.

På Folketingets formands vegne
Lovsekretariatet

                                                                                                                                       Side 1 | 1
