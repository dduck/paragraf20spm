             Skatteudvalget, Transportudvalget 2022-23 (2. samling)
                                                                           Offentligt

                                              9. marts 2023
                                              J.nr. 2023 - 2265

Til Folketingets Lovsekretariat

Hermed sendes svar på spørgsmål S 306 af 27. februar 2023, indleveret af Kenneth
Fredslund Petersen (DD).

Jeppe Bruus

             / Mette Kildegaard Graversen
Spørgsmål

Mener ministeren, at det er i overensstemmelse med regeringsgrundlaget og et Danmark i
balance at indføre en kilometerafgift for lastbiler, der gør det dyrere at drive virksomhed i
yderområderne?

Svar

Regeringen har med regeringsgrundlaget sat de mest ambitiøse klimamål for Danmark
nogensinde. Hvis Danmark skal leve op til de CO2-reduktioner, der følger heraf, er der
også behov for en grøn omstilling af den tunge vejtransport. En ny kilometerbaseret og
CO2-differentieret vejafgift for lastbiler bidrager til denne omstilling.

En kilometerbaseret vejafgift indebærer både incitamenter til den grønne omstilling,
og en mere præcis beskatning af lastbiltrafikkens andre påvirkninger af omgivelserne, her-
under slid på vejnettet, ulykker, støj, luftforurening og bidrag til trængsel. Afgifter på last-
biltrafik er i dag fastsat betydeligt under disse omkostninger for samfundet.

En kilometerbaseret vejafgift indebærer dog erhvervsøkonomiske konsekvenser, da den
øger den samlede beskatning af lastbiltrafikken. Den nye vejafgift ventes at øge transport-
omkostningerne, som dog generelt udgør en lille del af de samlede produktionsomkost-
ninger. Det må forventes, at vejafgiften bliver overvæltet til forbrugerpriserne, men at det
vil udgøre en relativ begrænset stigning på den enkelte vare.

Samtidig ønsker regeringen at implementere ændringer i de nationale regler om vægt og
dimensionering af lastbiler. Det indebærer effektivisering af vejgodstransporten til glæde
for transporterhvervet og bidrager med CO2-reduktioner og mindsker samtidig de er-
hvervsøkonomiske omkostninger.

Vejafgiften forventes desuden at få begrænsede konsekvenser for lokalisering af virksom-
heder i Danmark. Derudover skal udenlandske lastbiler på lige fod med danske lastbiler
betale den nye vejafgift for kørsel i Danmark. Vejafgiften vil dermed ikke påvirke konkur-
renceevnen negativt for danske vognmænd i forhold til udenlandske vognmænd.

Regeringsgrundlaget fastslår, at der er et skattestop i Danmark. Den politik, regeringen
har lagt frem, betyder samlet set, at skatter og afgifter sættes ned. Der gennemføres fx en
reform af indkomstskatterne, så skatterne nedsættes med 5 mia. kr. Regeringen vil også
nedsætte beskatningen ved generationsskifte af erhvervsvirksomheder, annullere den
planlagte lagerskat på selskabers ejendomsavancer og forhøje FoU-fradraget.

                                                                                                                                                                                   Side 2 af 2
