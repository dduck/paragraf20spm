                                                                                         Sundhedsudvalget 2022-23 (2. samling)

                                                                                         Slotsholmsgade 10-12  Offentligt
                                                                                         DK-1216 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 21-02-2023
                                                                                         Enhed: NAERSOM
                                                                                         Sagsbeh.: DEPLHES
                                                                                         Sagsnr.: 2302301
                                                                                         Dok. nr.: 2570801

Medlem af Folketinget Kirsten Normann Andersen (SF) har den 13. februar 2023 stil-
let følgende spørgsmål nr. S 244 til indenrigs- og sundhedsministeren, som hermed
besvares.

Spørgsmål S 244:
”Mener ministeren, at sundhedsloven i tilstrækkelig grad er dækkende for, hvordan
sårbare borgere på bosteder kan gøre krav på den nødvendige sundhedsfaglige pleje
og behandling”

Svar:
Borgere, der bor på botilbud, har i lighed med andre borgere ret til sundhedsydelser
efter sundhedsloven, herunder f.eks. udredning og behandling på sygehuset, behand-
ling i almen praksis og den øvrige praksissektor samt den kommunale hjemmesyge-
pleje.

Det fremgår bl.a. af bekendtgørelse 1601 af 21. december 2007 om hjemmesyge-
pleje, at ydelserne omfatter personer, der opholder sig i kommunen. Ydelserne er så-
ledes uafhængige af borgerens boform. Ydelserne omfatter både sygepleje, herunder
omsorg og almen sundhedsvejledning afpasset efter patientens behov samt vejled-
ning og bistand i samarbejde med lægelig og social sagkundskab til personer, der har
særlige behov herfor.

Jeg kan desuden oplyse, at alle praktiserende læger med overenskomsten for almen
praksis for 2022 blev forpligtet til at indgå i den styrkede indsats over for ulighed i
sundhed ved at tilbyde sundhedstjek til beboere på botilbud. Ydelsen omfatter bl.a.
en helbredsundersøgelse samt en gennemgang af status på og evt. tilpasning af eksi-
sterende behandling. Sundhedstjekket har til formål at forebygge og evt. behandle
somatiske sygdomme for personer, som opholder sig på botilbud, dvs. personer på 18
år og derover, med betydelig og varigt nedsat fysisk og psykisk funktionsevne.

                                          Med venlig hilsen

                                            Sophie Løhde
