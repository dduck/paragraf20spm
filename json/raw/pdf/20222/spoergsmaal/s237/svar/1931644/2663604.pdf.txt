                                                                                          Sundhedsudvalget 2022-23 (2. samling)

                                                                                          Slotsholmsgade 10-12  Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 17-02-2023
                                                                                          Enhed: SPOLD
                                                                                          Sagsbeh.: DEPLLJE
                                                                                          Sagsnr.: 2302241
                                                                                          Dok. nr.: 2570592

Medlem af Folketinget Mette Thiesen (DF) har den 9. februar 2023 stillet følgende
spørgsmål nr. S 237 til indenrigs- og sundhedsministeren, som hermed besvares.

Spørgsmål S 237:
”Hvad er ministerens holdning til, at titusindvis af kvinder i Region Hovedstaden, si-
den sommeren 2021, ikke er blevet indkaldt rettidigt til brystkræftscreeninger, og ag-
ter ministeren på den baggrund at foretage sig noget i sagen?”

Begrundelse:
Der henvises til artiklen i Berlingske den 9. januar 2023 »1000 patienter kan have fået
for sen hjælp mod brystkræft«.

Svar:
Jeg finder det utilfredsstillende, at man ikke rettidigt har indkaldt kvinder til bryst-
kræftscreeninger i Region Hovedstaden.

Det faglige arbejde med brystkræftscreeninger er et anliggende, der hører til i Sund-
hedsstyrelsen. Der er derfor indhentet følgende bidrag fra Sundhedsstyrelsen til brug
for besvarelsen:

”Region Hovedstaden orienterede i juli 2021 Sundhedsstyrelsen om, at regionen ville
forlænge screeningsintervallet for at kunne prioritere ressourcer til klinisk mammo-
grafi til udredning på mistanke om brystkræft, og derved prioritere at overholde de
maksimale ventetider.

Sundhedsstyrelsen beskrev i svar til Region Hovedstaden, at det var beklageligt, at
screeningsintervallet på 2 år og +/- 3 måneder ikke kunne overholdes, men at styrel-
sen var forstående overfor, at regionen i den særlige situation havde fokus på at
overholde de maksimale ventetider og hurtig udredning af kvinder med mistanke om
brystkræft. Sundhedsstyrelsen opfordrede Region Hovedstaden til hurtigst muligt at
sikre, at området igen kunne varetages planmæssigt samt til at monitorere området
tæt.

Siden orienteringen fra Region Hovedstaden har Sundhedsstyrelsen, udover drøftel-
ser i Task Force, flere gange indhentet status fra Region Hovedstaden og har senest
holdt møde med regionen i december 2022 om opfølgning på overholdelsen af scree-
ningsintervallet. På mødet beskrev regionen en gennemgang af området, samt ele-
menter i en kommende handleplan. Sundhedsstyrelsen har planlagt et nyt møde med
regionen i marts 2023, hvor regionen redegør for effekten af igangsatte initiativer.
Sundhedsstyrelsen følger således fortsat sagen tæt.”
I forlængelse af Sundhedsstyrelsens bidrag kan jeg oplyse, at Region Hovedstaden nu
har tilsendt Indenrigs- og Sundhedsministeriet en orientering om deres handleplan
for nedbringelse af screeningsintervallet i brystkræftscreeningsprogrammet.
I orienteringen oplyser Region Hovedstaden, at man i handleplanen har iværksat et
arbejde for at styrke screeningsprogrammet for brystkræft. Det har man blandt andet
gjort ved at uddanne flere screeningsassistenter, benyttet sig af frivilligt ekstraar-
bejde, investeret i ny teknologi og benyttet sig af privat kapacitet. I henhold til den
private kapacitet ventes ca. 14.500 kvinder at kunne screenes gennem den private
udbyder Progardia allerede fra medio februar 2023. Derudover afsøger regionen mu-
ligheden for samarbejde på tværs af regionerne. Det er Region Hovedstadens for-
ventning, at screeningsintervallet ligger inden for grænsen på 2 år og 3 måneder se-
nest i august 2023.
Opfølgning på Region Hovedstadens handleplan vil indgå i det kommende møde i
Sundhedsstyrelsen i marts 2023.

                                          Med venlig hilsen

                                            Sophie Løhde

                                                                                                                                              Side 2
