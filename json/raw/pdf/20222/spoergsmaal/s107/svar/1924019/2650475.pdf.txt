                                                                                           Sundhedsudvalget 2022-23 (2. samling)

                                                                                           Holbergsgade 6       Offentligt
                                                                                           DK-1057 København K

                                                                                           T +45 7226 9000
                                                                                           F +45 7226 9001
                                                                                           M sum@sum.dk
                                                                                           W sum.dk

Folketingets Lovsekretariat                                                                Dato: 23-01-2023
                                                                                           Enhed: NAERSOM
                                                                                           Sagsbeh.: DEPCHK
                                                                                           Sagsnr.: 2300771
                                                                                           Dok. nr.: 2532838

Medlem af Folketinget Marlene Harpsøe (DD) har den 13. januar 2023 stillet følgende
spørgsmål nr. S 107 til indenrigs- og sundhedsministeren, som hermed besvares.

Spørgsmål S 107:
”Hvad er ministerens holdning til, at forbruget af antipsykotisk medicin til mennesker
med demens på plejehjem er steget stik imod målsætningen i den demenshandle-
plan, ministeren selv var spydspids for i 2016, og hvilke initiativer agter ministeren at
sætte i gang for at dæmme op for brugen af antipsykotisk medicin i fremtiden?”

Svar:
Udviklingen i forbruget af antipsykotisk medicin til mennesker med demens er ikke
gået som ønsket. Det er ikke tilfredsstillende, at anvendelsen ikke er nedbragt. Det
kan vi som samfund ikke være bekendt. Der er behov for at undersøge udviklingen
nærmere og se på mulige indsatser i forhold til overforbruget. Derfor vil jeg også
drøfte problemstillingen med lægerne.

Der er de seneste år igangsat en række initiativer på sundhedsområdet for at ned-
bringe forbruget af antipsykotisk medicin. Som led i opfølgningen på demenshand-
lingsplanen har Sundhedsstyrelsen udmøntet en pulje til praksisnært kompetenceløft
til nedbringelse af antipsykotisk medicin 2021-2023, hvorefter Sundhedsstyrelsen til-
byder at sammensætte et kompetenceforløb ud fra pågældende fagpersoners uddan-
nelsesbehov. Sundhedsstyrelsen er desuden aktuelt i gang med forskellige andre
kompetenceudviklingsinitiativer. Det drejer sig om at udvikle e-læring samt temadage
for medarbejdere og ledere, plejehjemslæger, praksiskonsulenter mv. Sundhedssty-
relsen er også i gang med at se på alternative modeller for at målrette viden til almen
praksis.

Styrelsen for Patientsikkerhed har fokus på ordination og seponering af antipsykotisk
medicin til personer med demens, når der startes tilsyn i almen praksis. Styrelsen har
desuden udarbejdet læringsmateriale til almen praksis om ordination og seponering
af antipsykotisk medicin til personer med demens, og styrelsen er i dialog med KiAP
(Kvalitet i Almen Praksis), som udbyder læringspakker om forskellige faglige emner til
læger om et læringsmodul om antipsykotisk medicin og demens. Derudover undersø-
ger styrelsen, om det eksisterende undervisningsmateriale kan bruges på sundheds-
uddannelserne. Endelig offentliggør Sundhedsdatastyrelsen tal og analyser om bru-
gen af antipsykotisk medicin blandt borgere med demens.

Regionerne og PLO har med seneste overenskomst indgået en aftale om faste læger
på plejehjemmene, som trådte i kraft i 2022. Den tidligere ordning fra satspuljen
2016-2019 og reserven til foranstaltninger på social-, sundheds- og arbejdsmarkeds-
området for 2020-2023 har vist gode resultater i forhold til bl.a. at forbedre medicin-
håndteringen.
På trods af de mange initiativer er vi slet ikke i mål. Jeg anerkender, at der er tale om
en kompleks opgave, hvor mange aktører skal inddrages og bidrage. Jeg vil derfor
også drøfte med min kollega, ældreministeren, hvordan vi sammen kan være med til
at understøtte den lokale indsats på plejehjem, i almen praksis mv., som kan komme
vores demensramte medborgere til gavn.

                                          Med venlig hilsen
                                            Sophie Løhde

                                                                                                                                              Side 2
