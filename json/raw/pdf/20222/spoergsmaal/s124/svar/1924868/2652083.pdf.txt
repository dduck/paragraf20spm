Folketingets Lovsekretariat                                                                      Miljø- og Fødevareudvalget 2022-23 (2. samling)
Christiansborg                                                                                                                                        Offentligt
1240 København K
                                                                                                           J.nr. 2023-982
                                                                                                           Den 26. januar 2023

Miljøministerens besvarelse af spørgsmål nr. S 124 stillet den 19. januar 2023 af Carl Valentin
(SF).

Spørgsmål nr. S 124
”Er det ministerens holdning, at Miljøstyrelsen skal foretage systematiske undersøgelser af de
skadelige PFAS-stoffer i regnvand, så der kan skabes et overblik over forureningens omfang?”

Svar
TV 2 har fået foretaget målinger af PFAS i regnvand. Resultatet viste spor af PFAS i fire ud af fem
regnvandsprøver. Højeste værdi var i Lyngby, hvor regnen indeholdt 1,5 nanogram PFAS pr. liter.
Grænseværdien for drikkevand er 2 nanogram pr. liter for den samlede koncentration af de fire
stoffer PFOS, PFOA, PFNA og PFHxS. Alle målinger viste således koncentrationer under denne
grænseværdi.

Når det gælder PFAS, skal vi fokusere indsatsen der, hvor det giver bedst mening i forhold til at
beskytte mennesker og miljø. Og der er meget, vi endnu ikke har indhentet tilstrækkelig viden
om. Miljøstyrelsen er i dialog med Aarhus Universitet for at få en vurdering af, hvordan styrelsen
kan blive klogere på den atmosfæriske belastning med PFAS. Det gælder både regnvand og bidrag
direkte fra luften. Miljøstyrelsen er desuden ved at kortlægge, hvad der findes af målestudier af
PFAS i regnvand i vores nabolande. Resultatet heraf vil danne grundlag for stillingtagen til om
der skal iværksættes yderligere tiltag.

Magnus Heunicke              /  Nina Porst

Miljøministeriet • Frederiksholms Kanal 26 • 1220 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
