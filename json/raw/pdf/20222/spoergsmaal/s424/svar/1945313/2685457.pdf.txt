                                                                                             Sundhedsudvalget 2022-23 (2. samling)

                                                                                             Slotsholmsgade 10-12  Offentligt
                                                                                             DK-1216 København K

                                                                                             T +45 7226 9000
                                                                                             F +45 7226 9001
                                                                                             M sum@sum.dk
                                                                                             W sum.dk

Folketingets Lovsekretariat                                                                  Dato: 30-03-2023
                                                                                             Enhed: NAERSOM
                                                                                             Sagsbeh.: DEPMSMJ
                                                                                             Sagsnr.: 2304139
                                                                                             Dok. nr.: 2624279

Medlem af Folketinget Kirsten Normann Andersen (SF) har den 21. marts 2023 stillet
følgende spørgsmål nr. S 424 til indenrigs- og sundhedsministeren, som hermed be-
svares.

Spørgsmål S 424:
”Hvad er ministerens holdning til, at stadig flere patienter oplever ventetider på op til
43 uger på en hudlæge, mens de kun skal vente 2 uger, hvis de har en sundhedsfor-
sikring, og hvordan mener ministeren denne situation harmonerer med sundhedslo-
vens krav til sundhedsvæsenet i § 2, nr. 1, om »at sikre respekt for det enkelte men-
neske, dets integritet og selvbestemmelse og at opfylde behovet for let og lige ad-
gang til sundhedsvæsenet«?”

Svar:
Det er rigtigt, at vi står i en svær situation, hvor flere patienter oplever lange venteti-
der til behandling i speciallægepraksis. Vi kan ikke forhindre, at der er grupper, som
forsikrer sig til private sundhedstilbud, men det skal ikke være på bekostning af syge
patienter fra det offentlige. Det er derfor vigtigt for mig, at tilgængeligheden i special-
lægepraksis er så god, at borgerne ikke venter længere, end det er forsvarligt i for-
hold til den behandling, som borgeren har brug for. Regeringen vil arbejde for, at der
etableres speciallægepraksisser i de dele af landet, hvor de ikke er til stede i dag.

Det er en hovedprioritet for regeringen at sikre de nødvendige investeringer og
grundlæggende forandringer, der skal til for at robustgøre og fremtidssikre vores
sundhedsvæsen. Regeringen har derfor bl.a. nedsat en strukturkommission, der skal
opstille og belyse modeller for den fremtidige organisering af sundhedsvæsenet, her-
under bl.a. hvordan vi får nedbragt uligheden i sundhedsvæsenet – både geografisk
og socialt. Et velfungerende offentligt sundhedsvæsen skal bl.a. være med til at øge
ligheden i danskernes sundhed ved at styrke den lette, lige og fri adgang til sundheds-
tilbud af høj kvalitet.

                                          Med venlig hilsen

                                            Sophie Løhde
