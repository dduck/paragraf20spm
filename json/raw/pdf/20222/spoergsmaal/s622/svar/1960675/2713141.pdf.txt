                                 Børne- og Undervisningsudvalget 2022-23 (2. samling)
                                                                                              Offentligt

Børne- og Undervisningsudvalget                                                 Ministeren
Christiansborg
                                                                                Frederiksholms Kanal 21
                                                                                1220 København K
                                                                                Tlf. nr.: +45 33 92 50 00
                                                                                E-mail: uvm@uvm.dk
                                                                                www.uvm.dk
                                                                                CVR-nr.: 20453044

Svar på B 103 – spørgsmål 1                                                     22. maj 2023
I brev af 15. maj 2023 har udvalget efter ønske fra Nanna Høyrup (ALT)          Sagsnr.: 23/09411
stillet mig følgende spørgsmål:

B 103 – spørgsmål 1:
Vil ministeren i lyset af undersøgelsen ”Kvalitet i dagtilbud” udarbejdet
af Danmarks Evalueringsinstitut (EVA) og Det Nationale Forsknings-
og Analysecenter for Velfærd (VIVE) genoverveje at støtte beslutnings-
forslaget, evt. med den præmis, at den model der laves, har en forsøgspe-
riode på f.eks. 3 år, i forhold til de andre indsatser der forhåbentlig sættes
i værk for at løfte kvaliteten i vuggestuerne? Der henvises til, at undersø-
gelsen beskriver, at op mod 90 pct. af vuggestuerne ikke kan sikres at
leve op til dagtilbudsloven, det gælder for både vuggestuerne med ”util-
strækkelig” og ”tilstrækkelig kvalitet”. Dermed har forældrene ikke nogen
garanti for deres børns trivsel og udvikling, og derfor bør det i en over-
gangsperiode indtil kvaliteten er i orden igen, gøres muligt for forældre
selv at kunne varetage pasningen af deres børn.

Svar:
Jeg kan oplyse, at regeringen fortsat ikke ønsker at gøre det mere attrak-
tivt at modtage tilskud til pasning af egne børn, idet det så må forventes,
at endnu flere forældre vælger at hjemmepasse deres barn med en mindre
tilknytning til arbejdsmarkedet. Det mener jeg ikke er den rette vej at gå i
en tid, hvor det er svært at rekruttere arbejdskraft.

Jeg vil gerne understrege, at det selvfølgelig er forældrene selv, som be-
slutter, om de ønsker, at deres barn skal gå i dagtilbud, eller om de selv
vil varetage pasningen af deres børn. Men i regeringen mener vi ikke, at
fællesskabets penge skal bruges på at finansiere, at ordningen udvides.

I regeringen er vi optaget af at understøtte kvaliteten i dagtilbud, og vi in-
vesterer i disse år også massivt i området. Siden 2020 er der årligt blevet
udmøntet puljer til, at kommunerne kan indfase minimumsnormeringer,
hvor der i 2023 udmøntes ca. 1,3 mia. kr. til kommunerne. Den 1. januar
2024 træder lovkravet om minimumsnormeringer i daginstitutioner i
kraft, hvortil kommunerne kompenseres med ca. 1,6 mia. kr. årligt fra
2024 og frem, så der kommer mere pædagogisk personale hos vores
børn, når de er i daginstitutionen.
Men der er behov for at tale om mere end normeringer. Det viser den
nationale kvalitetsundersøgelse på 0-2-årsområdet også. Vi skal også rette
blikket mod bl.a. faglighed, engagement og god ledelse på dagtilbudsom-
rådet. Regeringen har med finansloven for 2023 videreført midler til op-
kvalificeringspuljen, som udgøres af ca. 100 mio. kr. i 2023 og ca. 200
mio. kr. årligt fra 2023-2030 til at opkvalificere pædagogmedhjælpere.
Endvidere er der med finansloven for 2023 afsat midler til puljen til soci-
ale normeringer på ca. 350 mio. kr. årligt fra 2023 og frem, så der kom-
mer mere pædagogisk personale i daginstitutioner med mange børn i ud-
satte positioner.
Afslutningsvist kan det nævnes, at der den 1. januar 2022 trådte nye reg-
ler i kraft, som indskærper kravene til kommunernes tilsyn med det pæ-
dagogiske indhold i dagtilbuddene. Kvalitetsundersøgelsens resultater har
givet mig anledning til at sende et brev til kommunerne, hvor jeg ind-
skærper kommunernes ansvar for at sikre kvalitet i de pædagogiske læ-
ringsmiljøer i dagtilbuddene. For ligesom regeringen har et ansvar for at
understøtte arbejdet med at øge kvaliteten i dagtilbuddene, har kommu-
nerne selvsagt også et ansvar.
Regeringen tager kvalitetsundersøgelsens resultater alvorligt, men vi me-
ner ikke, at løsningen er at udvide ordningen, hvor forældre kan få til-
skud til at passe egne børn.

                                Med venlig hilsen

                                 Mattias Tesfaye

                                                                                                                    2
