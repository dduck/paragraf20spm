                             Udvalget for Digitalisering og It 2022-23 (2. samling)
                                                                                      Offentligt

Folketingets Lovsekretariat  Stormgade 2-6
                             1470 København K
                             Telefon 72 28 24 00
                             digmin@digmin.dk

Sagsnr.     Svar på spørgsmål stillet af Morten Messerschmidt (DF) den 12. september 2023.
2023-3233
            Spørgsmål nr. S 832:
Doknr.      ”Mener ministeren, at det er hensigtsmæssigt, at visse erhvervssektorer, herunder typehusfir-
37555       maer, er afhængige af at kunne søge byggetilladelser og indhente ledningsoplysninger gen-
            nem MitID Erhverv, og at aktiveringen heraf kræver en privat MitID, som ikke er obligatorisk,
Dato        og hvad mener ministeren man bør gøre ved problematikken?”
20-09-2023
            Svar:
            Digitalisering af den offentlige forvaltning, herunder særligt på erhvervsområdet, har været
            grundlaget for en omfattende forbedring og effektivisering af den offentlige sektor gennem
            de seneste årtier. En central forudsætning for denne digitalisering er sikre digitale identitets-
            løsninger, hvor man kan have tillid til digitale borger- og erhvervsidentiteter.

            Det er ikke et lovmæssigt krav at have MitID, men der er en række erhvervsområder, hvor lov-
            givning om obligatorisk digital selvbetjening er implementeret.

            Af bekendtgørelse om MitID Erhverv og MitID privat til erhverv (Bkg. nr. 1256 af 07/09/2022)
            fremgår følgende af § 2, stk. 3:

                  En fysisk person kan med et privat MitID oprette en erhvervsidentitet i MitID Erhverv
                  ved digital selvbetjening. Digitaliseringsstyrelsen er identitetsgarant for oprettelsen af
                  den fysiske persons erhvervsidentitet.

            For at Digitaliseringsstyrelsen kan udføre sin rolle som identitetsgarant for den fysiske per-
            sons erhvervsidentitet, er det en forudsætning, at den fysiske person anvender sit private Mi-
            tID ved oprettelsen af en erhvervsidentitet i MitID Erhverv.

            En virksomhed eller myndighed kan vælge selv at tage ansvaret for identitetssikringen, hvis de
            opretter en Lokal IdP (Identity Provider). Med en Lokal IdP bliver virksomheden eller myndig-
            heden selv identitetsgarant og udsteder selv erhvervsidentiteter og loginmidler til sine medar-
            bejdere. Så længe udstedelsen af lokale identiteter sker i overensstemmelse med kriterierne
            specificeret i National Standard for Identiteters Sikringsniveauer (NSIS), er det op til den en-
            kelte virksomhed eller myndighed at afgøre, hvilke krav ansatte skal efterleve i forbindelse
            med identitetssikringen, herunder eksempelvis om identitetssikringen kan håndteres ved do-
            kumentation af manuel kontrol af identitetsmidler, som eksempelvis pas.

            Baggrunden for at der såvel i lovgivningen om MitID Erhverv som i den tekniske løsning stilles
            krav til identitetssikring af erhvervsidentiteter, er hensynet til sikkerheden i løsningen og der-
            med, at brugere kan have tillid til, at de personer, som agerer på vegne af virksomheder, myn-
            digheder og foreninger, er dem, som de udgiver sig for at være.
I spørgsmålet anføres det endvidere, at privat MitID ikke er obligatorisk. Det er korrekt, at der
ikke er krav om, at man som borger skal have privat MitID, ligesom der heller ikke var krav
om, at man havde NemID. Hvis en borger har behov for ikke-digital behandling, kan borgeren
i den forbindelse kontakte den relevante myndighed, som kan oplyse, hvordan man ellers kan
få oplysninger, ansøge eller andet. Det er fx muligt at blive fritaget for Digital Post og den of-
fentlige digitale selvbetjening, så man i stedet for får breve med papirpost. Har man brug for
at blive fritaget, kan man få hjælp i sin kommunes borgerservice.
I forhold til private tjenester skal man kontakte den pågældende private tjenesteudbyder og
forhøre sig om mulighederne for betjening, hvis man ikke har MitID.
På baggrund af ovenstående mener jeg, at der er alternative løsninger til rådighed for dem,
som ikke ønsker at have et privat MitID.
Med venlig hilsen
Marie Bjerre

                                                                                                                  2
