                                                                                           Socialudvalget 2022-23 (2. samling)
                                                                                                                               Offentligt

Spørgsmål nr. S 518
§ 20-spørgsmål til skriftlig besvarelse

Til:         Social- og boligministeren
Dato:        20. april 2023
Stillet af:  Reza Javid (EL)

Hvad er ministerens holdning til at iværksætte en uvildig undersøgelse af
adoptionssystemet i Danmark i forbindelse med international adoption, som
foreslået af Danish Korean Rights Group (DKRG), ønsker ministeren at følge
FNs opfordring af 22. september 2022 til alle afsender- og modtagerlande om
at foretage uafhængige undersøgelser af ulovlige adoptioner, og hvordan ser
ministeren perspektiverne for en uvildig undersøgelse af adoptionsområdet?
(Spm. nr. S 518).

Begrundelse
Danish Korean Rights Group (DKRG) har argumenteret for behovet for en uvildig
undersøgelse af adoptionssystemet i Danmark i forbindelse med international
adoption udført uafhængigt af de offentlige instanser og private aktører, som gennem
tiden har berørt adoptionsområdet. Formålet bør være en afdækning af eventuelle
uregelmæssigheder og ulovligheder i adoptionsformidlingen til Danmark fra alle
afsenderlande, siden de internationale adoptioner begyndte i 1950’erne og frem til i
dag. DKRG baserer sig på FNs udtalelse fra den 22. september 2022, hvori FN
opfordrer alle afsender- og modtagerlande til at foretage uafhængige undersøgelser
af ulovlig adoption. Norge og Sverige, som Danmark sædvanligvis sammenholdes
med, har nedsat uvildige undersøgelsesenheder. Frankrig har påbegyndt en uvildig
undersøgelse, i Belgien er den under planlægning, og Holland konkluderede deres i
2020. Selv mindre modtagerlande som Schweiz er i gang. En sådan undersøgelse
skal udarbejdes på uafhængigt og neutralt grundlag. Hidtil er det den tilsynsførende
myndighed, der har foretaget redegørelser for adoptionsformidling til Danmark. Den
tilsynsførende myndighed er ikke uafhængig, især som undersøger af eget tilsyn, som
burde medtages i en tilbundsgående undersøgelse. Uvildigheden er yderst vigtigt for
de adopterede og deres familiers tillid til resultaterne af en undersøgelse. Potentielle
ofre for alvorlige ulovligheder og krænkelser af menneskerettigheder har krav på en
seriøs og grundig afdækning af praksis på adoptionsområdet. Den har vidtrækkende
konsekvenser den dag i dag, når voksne adopterede, ifølge DKRG, i mødet med
deres biologiske familie finder ud af, at de er adopteret på ulovligt grundlag, eller når
de bliver nægtet adgang til sande baggrundsoplysninger.

Svaret bedes sendt elektronisk til spørgeren på reza.javid@ft.dk og til
Lovsekretariatet på lov@ft.dk.

På Folketingets formands vegne
Lovsekretariatet

                                                                                           Side 1 | 1
