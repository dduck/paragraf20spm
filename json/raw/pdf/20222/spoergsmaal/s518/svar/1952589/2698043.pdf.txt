Folketingets Lovsekretariat              Socialudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Reza Javid (EL) har d. 20. april 2023 stillet følgende
2023 - 3643  spørgsmål nr. S 518 til social- og boligministeren, som hermed besvares.

Doknr.       Spørgsmål nr. S 518:
699726       ”Hvad er ministerens holdning til at iværksætte en uvildig undersøgelse af
             adoptionssystemet i Danmark i forbindelse med international adoption, som
Dato         foreslået af Danish Korean Rights Group (DKRG), ønsker ministeren at følge
27-04-2023   FNs opfordring af 22. september 2022 til alle afsender- og modtagerlande om
             at foretage uafhængige undersøgelser af ulovlige adoptioner, og hvordan ser
             ministeren perspektiverne for en uvildig undersøgelse af adoptionsområdet?
             (Spm. nr. S 518).”

             Svar:
             Den seneste tids historier om mulige ulovlige adoptioner fra Sydkorea er
             rystende. Jeg har derfor stor forståelse for, at disse historier kan vække
             bekymring hos adopterede og deres familier – men også hos adopterede fra
             andre lande end Sydkorea.

             Jeg mener dog, at vi skal reagere dér, hvor der identificeres mulige
             ulovligheder, som det eksempelvis nu er tilfældet med adoptionsformidlingen
             fra Sydkorea. Ankestyrelsen har derfor også iværksat en undersøgelse, der
             bl.a. består af en historisk afdækning af adoptionsformidlingen fra Sydkorea i
             1970’erne og 80’erne, hvor de fleste adoptioner fra landet fandt sted. For
             nærmere information om Ankestyrelsens igangværende undersøgelse kan jeg
             henvise til mit svar af 6. februar 2023 på spm. nr. 51 (SOU alm. del) til
             Folketingets Socialudvalg. Svaret er vedlagt denne besvarelse. Det fremgår
             bl.a. af svaret, at Ankestyrelsen løbende er opmærksom på, om nye
             oplysninger tilsiger en ændring af undersøgelsens indhold, herunder den
             tidsmæssige afgrænsning.

             Jeg vil derudover for en god ordens skyld understrege, at Danmark igennem
             mange år har arbejdet for at sikre, at adoptioner foregår på en ordentlig måde
             og efter de biologiske forældres ønske. Dette vedvarende arbejde har på
             baggrund af de erfaringer og den viden, vi har fået, ført til, at der i dag føres et
             tæt tilsyn med adoptionsområdet og samarbejdet med afgiverlandene.
             Ankestyrelsen er som centralmyndighed meget opmærksom på bedst muligt at
             sikre, at internationale adoptioner sker på en måde, der er etisk korrekt og i
             overensstemmelse med de internationale konventioner på området. I de
             tilfælde, hvor der har været mistanke om, at samarbejdslande ikke efterlevede
             konventioner eller etiske standarder, er samarbejdet blevet afbrudt.

                                                                                                                                               1
Med venlig hilsen
Pernille Rosenkrantz-Theil
Social- og boligminister
Bilag:
SOU alm. del – svar på spm. 51

                                                                                                                                  2
