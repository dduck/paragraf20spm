Folketingets Lovsekretariat              Socialudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Morten Messerschmidt (DF) har d. 13. februar 2023
2023 - 1539  stillet følgende spørgsmål nr. S 247 til social- og boligministeren, som hermed
             besvares.
Doknr.
669529       Spørgsmål nr. S 247:
             ”Hvad mener ministeren om de lange ventetider, der lige nu er for at få
Dato         godkendt hunde som egnede til at kunne blive servicehunde, før man kan
20-02-2023   begynde træningen af dem?”

             Svar:
             En hund, der er særligt trænet til at afhjælpe en borgers nedsatte
             funktionsevne, er en servicehund, der kan bevilliges som et hjælpemiddel efter
             servicelovens § 112. En servicehund kan enten være en hund, der er udvalgt
             og trænet fra hvalp eller borgers egen hund, der gennemgår træning til
             servicehund, jf. Ankestyrelsens principafgørelse 49-18.

             Social-, Bolig- og Ældreministeriet har ikke data på sagsbehandlingstiden på
             bevilling af servicehunde efter serviceloven, eller den ventetid der er for at få
             godkendt hunde, som egnede til at kunne blive trænet til at blive servicehunde.

             Jeg er dog fra sager i pressen bekendt med, at efterspørgslen på og interessen
             for servicehunde er steget i løbet af de seneste år, og at der er eksempler på,
             at den øgede efterspørgsel på hundene har ført til længere ventetider hos de
             private virksomheder og foreninger, som står for hundetræningen.

             Regeringen er opmærksom på, at der er en række udfordringer på
             hjælpemiddelområdet, og at der er eksempler på, at personer med fysisk og
             psykisk funktionsnedsættelse oplever lang sagsbehandling på visitation til
             hjælpemidler. Derfor har regeringen en generel ambition om at forenkle
             reglerne for visitation til hjælpemidler, så borgerne oplever øget tilgængelighed,
             mindre ventetid og mere smidig visitation.

             Afslutningsvist skal det understreges, at det er kommunens ansvar at sørge for,
             at der er de nødvendige tilbud efter serviceloven, herunder servicehunde, jf.
             servicelovens § 4. Kommunen kan opfylde sit forsyningsansvar ved brug af
             egne tilbud og ved samarbejde med andre kommuner, regioner eller private
             tilbud.

                                                                                                                                               1
Kommunerne skal sikre, at alle borgere med behov for hjælp og støtte får den
hjælp, som de har krav på efter lovgivningen, og som modsvarer deres
hjælpebehov.
Det påhviler kommunen løbende at følge de enkelte sager for at sikre sig, at
hjælpen fortsat opfylder sit formål, og at borgeren ikke står med et udækket
hjælpebehov. Det skal understreges, at en bevilget servicehund efter
servicelovens § 112 ikke opfylder sit formål, hvis den servicehund, kommunen
har bevilget støtte til, har en meget lang leveringstid, således at borgeren
kommer til at stå med et udækket hjælpebehov i uforholdsmæssig lang tid,
mens borgeren venter på, at servicehunden kan leveres.
Med venlig hilsen
Pernille Rosenkrantz-Theil
Social- og boligminister

                                                                                                                                  2
