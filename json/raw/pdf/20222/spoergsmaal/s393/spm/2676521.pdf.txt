                                         Transportudvalget, Færøudvalget 2022-23 (2. samling)
                                                                                                      Offentligt

Spørgsmål nr. S 393
§ 20-spørgsmål til skriftlig besvarelse

Til:         Transportministeren
Dato:        16. marts 2023
Stillet af:  Sjúrður Skaale (JF)

Mener ministeren, at den nuværende behandling af færøske kørekort lever
op til det i loven fastlagte krav, hvorefter færøske og danske kørekort skal
sidestilles?
(Spm. nr. S 393).

Begrundelse
Indehavere af færøsk kørekort oplever forskellige problemer vedrørende
myndighedernes behandling af deres kørekort. Dette forekommer til trods for,
at der i Kørekortbekendtgørelsens § 123 fremgår, at et færøsk kørekort »i
enhver henseende er sidestillet med et dansk kørekort«. Når der er tale om
ombytning fra færøsk til dansk kørekort, behandles sagen undertiden som
ombytning af udenlandsk kørekort. De færøske borgere oplever i den
forbindelse lange sagsbehandlingstider. Ved igangværende sagsbehandling
udstedes et midlertidigt kørekort, som ikke kan benyttes ved kørsel udenfor
Skandinavien, og som skal fornyes hver 3. måned. Borgere har tillige oplevet,
at deres ansøgning bliver afvist med den begrundelse, at kørekortet ikke med
sikkerhed kan vurderes at være ægte. Konsekvensen heraf er, at de
pågældende borgere er afskåret fra al kørsel, herunder også med midlertidigt
kørekort. Dette sker til trods for, at der reelt er tale om et gyldigt kørekort. I
denne sammenhæng kan der rejses tvivl om, hvorvidt de danske
myndigheder er i dialog med de færøske færdselsmyndigheder, som
besidder relevante oplysninger, som gør det muligt at bekræfte gyldigheden
af færøske kørekort.

Svaret bedes sendt elektronisk til spørgeren på Sjurdur.Skaale@ft.dk,
joan.jakobsen@ft.dk og til Lovsekretariatet på lov@ft.dk.

På Folketingets formands vegne
Lovsekretariatet

                                                                                    Side 1 | 1
