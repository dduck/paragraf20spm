                             Det Udenrigspolitiske Nævn, Udenrigsudvalget 2022-23 (2. samling)
                                                                                                            Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
       2023-5485             MENA   E-mail: um@um.dk
                                    http://www.um.dk

                                    Dato

                                    15. august 2023

       Svar på skriftligt § 20-spørgsmål nr. S 745 stillet den 8. august
       af Mikkel Bjørn til udenrigsministeren.

       Spørgsmål
       Hvad er ministerens holdning til, at den iranske kunstner og systemkritiker
       Firoozeh Bazrafkan den 5. august 2023 rev Koranen i strimler på et
       rivejern foran den iranske ambassade, hvilket ifølge en pressemeddelelse
       udsendt af kunstneren var en kommentar til det iranske styres krav om at
       respektere Koranen, hvilket ifølge Bazrafkan oser af dobbeltmoral, da det
       iranske styre ikke respekterer sine egne kvinder og netop berettiger
       undertrykkelsen af kvinder med Koranens ord?

       Svar
       Jeg vil gerne understrege, at regeringen fordømmer de grove krænkelser af
       menneskerettighederne, der fortsat finder sted i Iran.

       Vi har løbende påtalt disse både bilateralt over for iranerne og inden for
       rammerne af FN (bl.a. Menneskerettighedsrådet) og EU, som har vedtaget
       omfattende sanktioner mod Iran som reaktion på
       menneskerettighedskrænkelserne.

       Regeringen har i lyset af den seneste tids demonstrationer med bl.a.
       koranafbrændinger foran en række ambassader annonceret, at vi vil se på
       mulighederne for i særlige situationer at gribe ind over for forhånelser af
       fx andre lande, kulturer og religioner, som kan have væsentlige negative
       konsekvenser for Danmark, herunder ikke mindst sikkerhedsmæssige. Det
       skal selvfølgelig ske inden for rammerne af den grundlovssikrede
       ytringsfrihed og på en måde, som ikke ændrer på, at ytringsfriheden i
       Danmark har meget vide rammer.
            2

   Med venlig hilsen
Lars Løkke Rasmussen
