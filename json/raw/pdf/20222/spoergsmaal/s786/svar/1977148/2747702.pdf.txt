Folketingets Lovsekretariat                                                    Miljø- og Fødevareudvalget 2022-23 (2. samling)
Christiansborg                                                                                                                      Offentligt
1240 København K
                                                                                         J.nr. 2023-8226
                                                                                         Den 7. september 2023

Miljøministerens besvarelse af spørgsmål nr. S 785 stillet den 30. august 2023 af Sascha Faxe
(ALT).

Spørgsmål nr. S 785
”Hvad er ministerens holdning til, at Norge planlægger minedrift, som potentielt kan have stor,
irreversibel indvirkning på havmiljøet, og som også kan have stor indvirkning på Grønland og
Danmark, se artiklen »Hej Norge. Skal vi lige tale om, at I gerne vil åbne miner på havbunden?
Kh. Danmark« på Zetland.dk den 21. august 2023?”

Svar
Jeg vægter beskyttelse af havmiljø højt, og det er min opfattelse, at Miljøstyrelsens høringssvar til
de norske myndigheder, dateret den 23. januar 2023, forholder sig kritisk ved at påpege behovet
for yderligere oplysninger fsva. potentielle grænseoverskridende påvirkninger på danske
havområder og Grønlands eksklusive økonomiske zone.

I Danmark er Miljøstyrelsen (MST) udpeget som ansvarlig myndighed for Espoo-konventionen.
Formålet med konventionen er at mindske påtænkte aktiviteters grænseoverskridende
skadevirkninger på miljøet. MST har ansvaret for kommunikation og samarbejde med de øvrige
Espoo-lande i sager om grænseoverskridende miljøpåvirkninger.

Jeg har forelagt MST spørgsmål nr. 786, som oplyser følgende:
”MST har som Espoo-myndighed d. 25. august 2023 rettet henvendelse til den norske Espoo-
myndighed med anmodning om en tilkendegivelse fra de norske miljøvurderingsmyndigheder
om, hvornår de danske myndigheder kan forvente svar på høringssvarene fra de danske
myndigheder, som blev afgivet til Espoo-høringen primo 2023. Her gav de danske myndigheder
blandt andet udtryk for, at de grænseoverskridende miljøpåvirkninger ikke var tilstrækkeligt
oplyst. Endvidere har MST bedt de norske myndigheder om at oplyse, hvordan
miljøvurderingsprocessen for planen vil foregå fremover.

Den norske Espoo-myndighed har kvitteret for at have modtaget MST’s henvendelse og har
tilkendegivet, at de agter at besvare den. MST har anmodet om svar på henvendelsen senest d. 8.
september 2023.”

Magnus Heunicke              /  Tone Madsen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
