Folketingets Lovsekretariat                                                    Miljø- og Fødevareudvalget 2022-23 (2. samling)
Christiansborg                                                                                                                      Offentligt
1240 København K
                                                                                         J.nr. 2023 - 2307
                                                                                         Den 28. februar 2023

Miljøministerens besvarelse af spørgsmål nr. S 288 stillet den 24. februar 2023 af Hans Kristian
Skibby (DD).

Spørgsmål nr. S 288
”Finder ministeren det rimeligt, at staten med lov om ændring af lov om naturbeskyttelse, lov om
skove, dyrevelfærdsloven, lov om mark- og vejfred og færdselsloven gives dispensation fra
dyrevelfærdsloven og derved kan fritages fra at behandle dyrene omsorgsfuldt og fodre, vande og
passe dyrene under hensyntagen til deres fysiologiske, adfærdsmæssige og sundhedsmæssige
behov?”

Svar
Alle dyr i Danmark skal behandles godt. Det gælder naturligvis også for de dyr, der skal hjælpe
naturen på vej. Jeg ser med meget stor alvor på, at dyrevelfærdsloven bliver overholdt for alle de
dyr, vi har i vores varetægt på statens arealer. Det gælder både i de kommende
naturnationalparker og de mange steder rundt omkring i landet, hvor der i dag går store
græssende dyr som en del af vores fælles naturpleje.

Som dyrevelfærdsloven foreskriver, skal der i de kommende naturnationalparker være et sæt
konkrete vilkår, som sikrer, at dyrene har det godt. Og tilsynet med dyrene skal kunne sikre, at de
ikke udsættes for unødig lidelse.

Med regeringsgrundlaget har vi besluttet, at vi vil evaluere dispensationsmuligheden fra
dyrevelfærdsloven, så vi sikrer, at de dyr, der sættes ud i naturnationalparkerne, er tilstrækkeligt
godt beskyttet.

Magnus Heunicke              /  Charlotte Brøndum

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
