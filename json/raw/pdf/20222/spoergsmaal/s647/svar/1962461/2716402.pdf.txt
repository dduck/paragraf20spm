                             Beskæftigelsesudvalget 2022-23 (2. samling)
                                                                             Offentligt

Folketingets Lovsekretariat                                                              Beskæftigelsesministeriet
lov@ft.dk                                                                                Holmens Kanal 20
                                                                                         1060 København K
Astrid Carøe
Astrid.Caroe@ft.dk                                                                       T +45 72 20 50 00
                                                                                         E bm@bm.dk
                                                                                         www.bm.dk

                                                                                         CVR 10172748
                                                                                         30. maj 2023

                                                                                         J.nr. 23/06303 – 2023-4328

Folketingsmedlem Astrid Carøe (SF) har den 23. maj 2023 stillet følgende spørgs-
mål nr. S 647, som hermed besvares.

Spørgsmål nr. S 647:
” Hvad mener ministeren om, at perioder med barsel ikke sidestilles med ordinær
beskæftigelse i henhold til reglerne om seniorpension, hvilket betyder, at personer,
som har taget barselsorlov og som på den baggrund ikke opnår 25 års beskæfti-
gelse, har ringere muligheder for at modtage seniorpension end personer, der ikke
har taget barselsorlov?”

Svar:
Seniorpension er en tilbagetrækningsordning, som giver mulighed for, at trække sig
tilbage fra arbejdsmarkedet op til 6 år før folkepensionsalderen. Seniorpension blev
indført pr. 1. januar 2020 med Aftale om ret til seniorpension for nedslidte.

Det er en betingelse for at få tilkendt seniorpension at personen har en langvarig til-
knytning til arbejdsmarkedet (20-25 år) samt en varigt nedsat arbejdsevne på højest
15 timer om ugen inden for seneste job. Arbejdsevnen bliver således vurderet i for-
hold til seneste job, hvilket betyder, at det ikke skal undersøges, om den enkelte vil
kunne klare en anden type job, fx inden for en anden branche.

Ved opgørelse af beskæftigelseskravet i forhold til retten til seniorpension bliver
der lagt vægt på, at ansøgeren har haft et langt arbejdsliv og har arbejdet i en peri-
ode på 20-25 år. For at vurdere arbejdsmarkedstilknytningen ses der primært på pe-
rioder med indbetaling af ATP-bidrag på baggrund af beskæftigelse. Derfor tæller
perioder uden for arbejdsmarkedet ikke med. Det gælder fx perioder med barsels-
dagpenge, dagpenge og sygedagpenge.

For mange personer vil det dog gælde, at de modtager løn fra deres arbejdsgiver i
hele eller dele af den periode de er på barsel. I de perioder indbetales det sædvan-
lige ATP-bidrag, og perioden på barsel vil derfor tælle med som ordinær beskæfti-
gelse.
Dertil er det værd at bemærke, at man kan modtage seniorpension op til 6 år før
folkepensionsalderen, og at kravet om 20-25 års beskæftigelse kan optjenes over et
helt arbejdsliv.
Venlig hilsen
Ane Halsboe-Jørgensen
Beskæftigelsesminister

                                                                                                   2
