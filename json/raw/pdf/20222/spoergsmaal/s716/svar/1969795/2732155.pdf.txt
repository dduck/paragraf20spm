                             Færøudvalget, Sundhedsudvalget 2022-23 (2. samling)

                                                                                              Slotsholmsgade 10-12  Offentligt
                                                                                              DK-1216 København K

                                                                                              T +45 7226 9000
                                                                                              F +45 7226 9001
                                                                                              M sum@sum.dk
                                                                                              W sum.dk

Folketingets Lovsekretariat                                                                   Dato: 30-06-2023
                                                                                              Enhed: PSYK
                                                                                              Sagsbeh.: DEPTVJ
                                                                                              Sagsnr.: 2309328
                                                                                              Dok. nr.: 2758848

Medlem af Folketinget Anna Falkenberg (SP) har den 23. juni 2023 stillet følgende
spørgsmål nr. S 716 til indenrigs- og sundhedsministeren, som hermed besvares.

Spørgsmål S 716:
”Vil ministeren tage initiativ til at forkorte ventetiden på døgnafsnittet for børn og
unge med spiseforstyrrelser i Region Hovedstaden?”

Svar:
Der er desværre ingen tvivl om, at vores psykiatri er presset, og det resulterer bl.a. i
alt for lange ventetider til behandling. Det gør stort indtryk på mig, fordi jeg ved, at
mennesker med psykiske lidelser risikerer at få det værre i ventetiden, samtidig med
at det er en stor belastning for deres pårørende.

Spørgeren skriver i sin begrundelse for spørgsmålet, at døgnafsnittet for spiseforstyr-
relser på Bispebjerg Hospital har 9-10 pladser, og at børne- og ungdomspsykiatrien på
Færøerne har et samarbejde med døgnafsnittet, så også færøske børn og unge med
behov for indlæggelse på et døgnafsnit kan få behandling.

Jeg kan imidlertid som indenrigs- og sundhedsminister ikke gå ind i den konkrete drift
af det omhandlende område, ligesom jeg heller ikke kan gå ind i regionens samar-
bejde med børne- og ungdomspsykiatrien på Færøerne. Men det er naturligvis mit og
regeringens ansvar at sikre, at der er de rigtige rammer og tilstrækkelig kapacitet i
psykiatrien.

Derfor har vi i regeringen også valgt at prioritere yderligere 3 mia. kr. til en ny og fuldt
finansieret 10-årsplan for psykiatrien. Med Aftale om en 10-årsplan for psykiatrien og
mental sundhed indgået den 27. september 2022 blev der taget de første skridt i en
langsigtet udvikling af psykiatrien. Aftalen indeholder initiativer, der bl.a. skal styrke
muligheden for at rekruttere og fastholde kompetente medarbejdere, og som skal
højne kvaliteten i behandlingen. Lige nu er vi i fuld gang med at føre de konkrete til-
tag i aftalen ud i livet.

Og med de 3 mia. kr. yderligere har vi i regeringen valgt at investere markant i psyki-
atrien, så vi får skabt fundamentet for en bedre psykiatri med flere senge, flere med-
arbejdere og de rette behandlingstilbud. Den ekstra og historisk store investering i
psykiatrien vil betyde, at vi om 10 år har øget bevillingen til området med 4 mia. kr.
hvert år.

Endelig har vi i regeringen også prioriteret psykiatrien på den korte bane, hvor vi med
finanslovsaftalen for 2023 har forøget her-og-nu-kapacitetspakken til den regionale
psykiatri med 40 mio. kr. i år, så der samlet prioriteres 117,2 mio. kr. ekstra i 2023.
Det skal også bidrage til, at behandlingskapaciteten kan udvides.
Vi er således i fuld gang med at give psykiatrien et markant og tiltrængt løft. Det hå-
ber og forventer jeg vil komme til gavn for alle med psykiske lidelser, også børn og
unge med spiseforstyrrelser.

                                          Med venlig hilsen
                                            Sophie Løhde

                                                                                                                                              Side 2
