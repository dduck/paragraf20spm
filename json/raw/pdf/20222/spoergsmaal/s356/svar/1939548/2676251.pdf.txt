Folketingets Lovsekretariat  Europaudvalget 2022-23 (2. samling)
Christiansborg                                                    Offentligt

                                           15. marts 2023

Svar på §20 – spørgsmål S 356 af 10. marts 2023 stillet efter
ønske fra Pelle Dragsted (EL)

Spørgsmål

Hvad er den danske regerings holdning til Den Europæiske Centralbanks arbejde
med at lancere en digital euro?

Svar

Kommissionen ventes senere i 1. halvår 2023 at fremsætte et forslag om de regule-
ringsmæssige rammer for en digital euro (digital centralbankvaluta) på baggrund af
en analyse i Den Europæiske Centralbank (ECB) og Kommissionen. ECB ventes
på den baggrund ved udgangen af 2023 at tage stilling til, om der skal iværksættes
en såkaldt realiseringsfase for en digital euro, dvs. en udvikling af en reel løsning.

En digital euro vil indebære en fordring (et krav) direkte mod ECB. Det adskiller
sig fra den eksisterende elektroniske euro, hvor den direkte fordring er mod fx en
bank. Formålet er ifølge ECB bl.a. at give bred adgang til et simpelt, sikkert og billigt
betalingsmiddel. Indholdet i Kommissionens forslag kendes endnu ikke, herunder
ikke-eurolandes stilling ift. en digital euro.

Rådet vedtog 5. april 2022 konklusioner om EU’s strategiske autonomi på det øko-
nomiske og finansielle område i en åben økonomi. Rådet støttede generelt arbejdet
med en digital euro og fandt bl.a., at arbejdet skulle tage hensyn til digitale detailbe-
talinger, finansiel stabilitet og pengepolitik, samt foregå i tæt samarbejde med EU-
landene, hvor konsekvenser for EU-lande i og uden for euroen skal belyses.

Regeringen vil tage nærmere stilling til Kommissionens forslag om en digital euro,
når det måtte blive fremsat. Regeringen finder det vigtigt, at konsekvenser for både
euro- og ikke-eurolande af en digital euro belyses, herunder en evt. adgang til at
benytte digitale euro som betalingsmiddel for borgere og virksomheder i ikke-euro-
lande. Regeringen finder det generelt vigtigt, at drøftelser om en digital euro foregår
blandt alle EU-lande, henset til de mulige konsekvenser også for ikke-eurolande.

Med venlig hilsen

Stephanie Lose
Fungerende økonomiminister

                                   Økonomiminsteriet · Ved Straden 8 · 1061 København K
