Folketingets Lovsekretariat  Miljø- og Fødevareudvalget 2022-23 (2. samling)
Christiansborg                                                                    Offentligt
1240 København K
                                       J.nr. 2023- 7770
                                       Den 24. august 2023

Miljøministerens besvarelse af spørgsmål nr. S 758 stillet den 16. august 2023 af Søren Egge
Rasmussen (EL).

Spørgsmål nr. S 758
”Hvad vil ministeren efter det tredobbelte ministerbesøg på Vejle Fjord, der var en øjenåbner,
gøre for at løse problemerne i Vejle Fjord og genskabe livet i fjorden?”

Svar
Vi skal sørge for bedre forhold for økosystemet og fiskene i vores hav- og vandmiljø, herunder
skal vi nedbringe udledningen af kvælstof til Vejle Fjord. Og vi er i gang.

Før sommer fremlagde regeringen 3. generation af vandområdeplaner, der skal sikre bedre
forhold for vores søer, vandløb og kystvande. Det skal skabe forudsætningerne for, at livet kan
vende tilbage til fjordene og de indre farvande i 2027.

Aftale om grøn omstilling af dansk landbrug af oktober 2021 (S, V, R, SF, K, DF, NB, LA, EL,
KD) sikrer en bred politisk opbakning bag kvælstofindsatsen, som implementeres gennem
vandområdeplanerne. Her har vi lagt en plan for at få Vejle Fjord i god økologisk tilstand.

Vandområdeplanerne indebærer bl.a. målrettet regulering af landbruget, som giver hovedparten
af kvælstof-reduktionen i Vejle Fjord – ca. 130 tons om året. Målet nås også gennem miljøkrav i
den danske implementering af EU´s fælles landbrugspolitik med krav om at dyrke mere
bæredygtig og miljøvenligt. Det giver biodiversitet, og det giver samtidig en kvælstof-reduktion i
Vejle Fjord på ca. 30 tons om året.

Derudover skaber 3. generation af vandområdeplanerne rammen for at gennemføre nye
vådområdeprojekter, at udtage lavbundsjorde og plante mere skov, som er forudsat at skulle
reducere udledningen af kvælstof til Vejle Fjord med ca. 43 tons.

Der er afsat ca. 7 mia. kr. til lavbundsindsatsen fra 2020-2030. Hertil er der i år afsat yderligere
626 mio. kroner til nye klima-lavbundsprojekter, som kan søges af blandt andre landmænd,
kommuner og fonde, som vil medvirke til at reducere udledningen af næringsstoffer. Der arbejdes
aktuelt på to konkrete klima-lavbundsprojekter ved Vejle Fjord. Her indgår 407 hektar i
forundersøgelser, og forhåbentlig kan disse projekter realiseres inden for et år eller to.
Projekterne har også klimagevinster, idet lavbundsprojekterne reducerer udledningen af
drivhusgasser.

Der bliver også genetableret stenrev og udplantet ålegræs flere steder, herunder i Vejle Fjord, og
der er igangsat et udviklings- og forskningsprojekt, som kan give mere viden om, hvor ålegræs

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
kan vokse og hvilken miljøeffekt det har. Projektet medvirker til at genoprette naturen, fordi
ålegræs og tang er levesteder for både fisk og smådyr.

Der vil være en naturgiven forsinkelse på effekten af alle indsatserne, som gennemføres nu og i de
kommende år. Forbedringerne slår ikke igennem fra én dag til en anden. For nogen
kvælstofindsatser vil effekten slå relativt hurtigt igennem, mens den i andre tilfælde først vil være
opnået efter en årrække.

Danmark skal leve op til sine forpligtelser i forhold til vandrammedirektivet. Derfor har
regeringen sammen med partierne bag Aftalen om en grøn omstilling af dansk landbrug indført
en miljøgaranti. Garantien indebærer, at såfremt den nødvendige kvælstofindsats ikke kan løses
gennem den aftalte regulering og ved brug de frivillige ordninger, så vil der blive gennemført
yderligere regulering med kompensation.

Derudover blev regeringen i maj sammen med partierne bag Grøn Fond enige om at oprette en
havnaturfond på 500 mio. kr. Den skal sikre den nødvendige viden om bl.a. havbunden, så vi
bedst muligt målretter vores genopretningsprojekter.

Endelig vil jeg nævne, at regeringen og alle folketingets partier i juni indgik en bred politisk aftale
om en havplan, der skal sikre bedre forhold for naturen i havet med bl.a. flere beskyttede
havområder samt tiltag mod klapning. Der er med havplanen også indført forbud mod fiskeri
med bundslæbende redskaber i flere fjorde, herunder i hele Vejle Fjord. Det skal bidrage til at
sikre, at økosystemet kan genskabes i takt med, at vandkvaliteten forbedres.

Magnus Heunicke  /  Rasmus Moes

                                 2
