                                                                      Transportudvalget 2022-23 (2. samling)
                                                                                                              Offentligt

                                                                      Transportministeren

Lovsekretariatet                                                      22. februar 2023
Folketinget                                                           2023-1032

                                                                      Frederiksholms Kanal 27 F
                                                                      1220 København K

                                                                      Telefon 41 71 27 00

Folketingsmedlem Nick Zimmermann (DF) har den 15. februar
2023 stillet mig følgende spørgsmål, som jeg hermed skal besvare.

Spørgsmål nr. S 258:

Hvad vil ministeren gøre for at sikre kvaliteten af postbefordringen
i området omkring Strøby Egede, hvor der har været et større tocif-
ret antal henvendelser om manglende postbefordring i området, og
hvor borgere har været tæt på at blive indbragt til inkasso og ikke
er blevet underrettet om aftaler i sundhedsvæsenet som følge af
den lemfældige omgang med vigtige forsendelser?

Svar:

Ministeriet har forelagt spørgsmålet for Post Danmark A/S og har
modtaget en redegørelse. Post Danmark A/S oplyser:

”Det sker meget sjældent, at der opstår et generelt problem med
brevomdelingen i et område, og når vi får sådanne henvendelser
iværksætter vi en omfattende undersøgelse af, om der er noget hos
os, der indikerer, at der skulle være tale om et generelt problem.

I det konkrete tilfælde med omdelingen til Strøby Egede, er der in-
gen umiddelbare indikationer på, at der skulle være et generelt
problem, og ifølge vores oplysninger, skulle vi omdele alle de breve
vi får indleveret, korrekt.

Når dette ikke stemmer overens med modtagernes oplevelser, er
det noget, vi tager fat i umiddelbart.

Vi omdeler cirka 8.000 breve til borgerne i Strøby Egede og omegn
dagligt. Da der ikke er tracking informationer på almindelige
breve, kan det være vanskeligt endeligt at fastslå, hvad der kan
være sket med det enkelte brev, hvis det ikke kommer frem til
modtageren som forventet.
                                                                                              Side 2/3

Vi har derfor ad flere omgange foretaget en fysisk gennemgang af
vores distributionscentre, depoter og biler for at se, om der kunne
være forsendelser liggende der, hvilket ikke er tilfældet.

Vi har været fysisk ude på adresserne for at kontrollere at afleve-
ringsforholdene er i orden, hvilket de er.

Vi har gennemgået vores sorteringsprogrammer til sorteringsma-
skinerne for at sikre, at adresserne er korrekt anført, og dermed at
maskinerne sorterer korrekt, hvilket de gør.

Processerne vedrørende returnering af uanbringelige forsendelser
er gennemgået og indskærpet overfor alle medarbejdere.

Vi har indsat erfarne postbude på de aktuelle ruter for at checke
om de kunne identificere uhensigtsmæssigheder, hvilket heller
ikke er tilfældet.

Vi kan derfor ikke på det foreliggende grundlag komme en forkla-
ring på de manglende forsendelser nærmere. Vi er fortsat i gang
med en undersøgelse af situationen, hvilket blandt andet indebæ-
rer, en øget stikprøvekontrol af postforsendelserne.

Vi vil i den kommende tid fortsat have ekstraordinært fokus på
postomdelingen i området for at sikre at alle breve bliver omdelt til
de rette modtagere til rette tid.

Vi forventer med de iværksatte initiativer, at postservicen er tilbage
på det tilfredsstillende niveau, som vi generelt har, og dermed også
kan leve op til de forventninger kunderne med rette kan stille til os,
som den befordringspligtige virksomhed.

Det bemærkes endvidere, at brevkvaliteten for hele landet i 2022 lå
på 96,6%, hvilket er det højeste niveau nogensinde, og at brevkvali-
teten for Strøby Egede og omegn ligger på samme niveau, som re-
sten af landet. Kravet til Post Danmark er ifølge aftalen med staten
mindst 93%. Brevkvaliteten opgøres af et eksternt uafhængigt må-
leinstitut, og måles som antallet af brevforsendelser, som omdeles
rettidigt inden for det fastsatte servicemål.”

Jeg hæfter mig ved, at Post Danmark umiddelbart har taget fat på
at undersøge en lang række aspekter af distributionen for om mu-
ligt at afdække, om der er tale om et generelt problem, at borgerne
ikke får deres post i Strøby Egede. Virksomheden har ikke fundet
noget, der tyder på dette, men vil også i den kommende tid have
ekstraordinært fokus på postomdelingen.
                                                                   Side 3/3

Jeg vil bede Trafikstyrelsen som tilsynsmyndighed om at følge op
på problemstillingen i forhold til Post Danmark i forbindelse med
den ordinære møderække, der er mellem parterne.

Med venlig hilsen

Thomas Danielsen
