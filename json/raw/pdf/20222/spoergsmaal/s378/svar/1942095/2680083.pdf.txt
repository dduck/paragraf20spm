                                                                                          Sundhedsudvalget 2022-23 (2. samling)

                                                                                          Slotsholmsgade 10-12  Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 22-03-2023
                                                                                          Enhed: SPOLD
                                                                                          Sagsbeh.: DEPSAW
                                                                                          Sagsnr.: 2211453
                                                                                          Dok. nr.: 2612240

Medlem af Folketinget Mette Thiesen (DF) har den 14. marts 2023 stillet følgende
spørgsmål nr. S 378 til indenrigs- og sundhedsministeren, som hermed besvares.

Spørgsmål S 378:
”Mener ministeren, at det er acceptabelt, at en ung bevidstløs pige måtte vente 24
minutter i kulden på en ambulance som en konsekvens af, at der er blevet sparet en
ambulance væk i Gilleleje, og agter ministeren i benægtende fald at foretage sig no-
get i den forbindelse?

Begrundelse:
Der henvises til artiklen »Ung pige fundet bevidstløs: Brandfolk ventede 24 minutter
på ambulance« bragt den 11. marts 2023 på Netavisen Gribskov.”

Svar:
Selvom jeg ikke kan gå ind i den konkrete sag, gør det selvfølgelig indtryk på mig, og
jeg tager det alvorligt, når jeg læser en historie som den, der beskrives i den artikel,
spørger henviser til. For det er helt grundlæggende, at alle borgere skal kunne føle sig
trygge ved, at den akutte hjælp kommer hurtigt frem, når man har brug for den.

Det er også grunden til, at regeringen inden jul, som opfølgning på sundhedsaftalen
af maj 2022, tilførte 15 nye akutberedskaber, herunder ambulancer, akutlægebiler og
akutbiler, der skal styrke akutindsatsen i hele landet. De nye akutberedskaber skal
blandt andet bidrage til, at vi får en bedre dækning i landets yderområder og ned-
bringe responstiderne i de dele af landet, hvor responstiden i dag er længst.

En af de ekstra akutbiler placeres i Gribskov - og kan både fungere som akutenhed og
præhospital visitator. Akutbilen kan også disponeres til de såkaldte ”A-kørsler”, dvs. i
forbindelse med livstruende eller mulig livstruende sygdom eller tilskadekomst, og
give livreddende behandling inden ambulancen når frem.

De nye akutberedskaber skal desuden være med til at understøtte regionernes igang-
værende, strategiske arbejde med fremskudt præhospital visitation og brug af lig-
gende sygetransport. Det skal bidrage til at aflaste ambulancekørsler, der dermed kan
frigives til de mere akutte kørsler.

Foruden de ekstra akutberedskaber har regeringen bevilget midler til en række vig-
tige delprojekter, der skal understøtte hurtig og sammenhængende behandling af høj
kvalitet i hele landet. Delprojekterne omfatter blandt andet kompetenceudvikling af
ambulancepersonalet og styrket sundhedsfaglig visitation i AMK-vagtcentralerne.

                                          Med venlig hilsen
                                            Sophie Løhde

                                                                                                                                              Side 2
