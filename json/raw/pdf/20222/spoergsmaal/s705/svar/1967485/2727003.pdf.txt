                                                  Det Udenrigspolitiske Nævn, Udenrigsudvalget, Færøudvalget, Grønlandsudvalget 2022-23 (2. samling)
                                                                                                                                                                                 Offentligt

Udenrigsministeriet

Folketingets Lovsekretariat         Asiatisk Plads 2
MF Sjúrður Skaale (JF)              DK-1448 København K
                                    Telefon +45 33 92 00 00
Bilag  Sag/ID Nr.            Enhed  Telefax +45 32 54 05 33
                                    E-mail: um@um.dk
0      2023 - 48             ALO    http://www.um.dk

                                    Dato

                                    22. juni 2023

       Spørgsmål nr. S 705
       Vil ministeren redegøre for tankerne i regeringens nye udenrigs- og
       sikkerhedspolitiske strategi, hvor det kan synes, som om der lægges op til
       forskellig tilgang til samarbejdet med Kina, alt efter om det drejer sig om
       Arktis (Grønland og Færøerne) eller EU (Danmark)?

       Svar:
       Med den nye udenrigs- og sikkerhedspolitiske strategi udstikker regeringen
       de overordnede pejlemærker for, hvordan vi bedst varetager vores
       interesser og værdier i mødet med verden, som den er i dag. Det gælder
       også i forholdet til Kina. Grønland og Færøerne har været inddraget i
       udarbejdelsen af strategien.

       Det fremgår af strategien, at i erkendelse af, at vi længe har været for naive,
       har Danmark, EU og vores allierede væsentligt skærpet tilgangen til Kina
       over de seneste år. Det har været en naturlig og rigtig reaktion på Kinas
       adfærd. Samtidig er Kina en uomgængelig global politisk og økonomisk
       faktor og desuden verdens største udleder af drivhusgasser. Det er vi nødt
       til at forholde os til. Vi skal derfor håndtere udfordringerne, men også
       samarbejde, hvor det er i vores interesse. Danmarks Kina-politik skal
       forsat være engageret, klarsynet og realistisk, forankret i en fælles strategisk
       tilgang i EU og i tæt dialog med USA og allierede i NATO.

       Specifikt om Arktis fremgår det, at regeringen i tæt samarbejde med
       regeringerne i Grønland og Færøerne - og med vores internationale
       samarbejdspartnere - fortsat vil arbejde for lavspænding og videre
       udvikling og beskyttelse af den Arktiske region. Det gælder også i
       forholdet til samarbejdet med Kina.

       Lige markedsadgang og handelsvilkår i Kina for danske og europæiske
       virksomheder omtales i strategien i forbindelse med EU’s handels- og
       industripolitik, som de to rigsdele ikke er forpligtet af. Men virksomheder
                                          2

i Grønland og Færøerne skal naturligvis på samme måde sikres lige
markedsadgang og handelsvilkår i Kina. Det vil regeringen fortsat
samarbejde med Grønland og Færøerne om.

                                Med venlig hilsen
                             Lars Løkke Rasmussen
