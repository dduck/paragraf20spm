             Det Udenrigspolitiske Nævn, Udenrigsudvalget, Færøudvalget, Grønlandsudvalget 2022-23 (2. samling)
                                                                                                                                            Offentligt

Spørgsmål nr. S 705
§ 20-spørgsmål til skriftlig besvarelse

Til:         Udenrigsministeren
Dato:        16. juni 2023
Stillet af:  Sjúrður Skaale (JF)

Vil ministeren redegøre for tankerne i regeringens nye udenrigs- og
sikkerhedspolitiske strategi, hvor det kan synes, som om der lægges op til
forskellig tilgang til samarbejdet med Kina, alt efter om det drejer sig om
Arktis (Grønland og Færøerne) eller EU (Danmark)?
(Spm. nr. S 705).

Begrundelse
I regeringens nye udenrigs- og sikkerhedspolitiske strategi bliver det sagt, at
»vi vil arbejde for at sikre, at Arktis ikke bliver en skueplads for
konfrontationer med oprindelse andre steder i verden.« Der hentydes til Kina,
og der lægges op til minimal kinesisk tilstedeværelse i Arktis med den
begrundelse, at sikkerhedspolitik og handelspolitik hænger sammen. Men i
samme rapport pointeres det også, at det er »ikke i Danmarks eller EU’s
interesse at afkoble os fra Kina eller underkende vækstpotentialet for dansk
eksport. Men vi skal insistere på danske og europæiske virksomheders lige
markedsadgang og handelsvilkår i Kina«. Det kan synes, som om at
regeringen vil være langt mere påpasselig med at lade rigets arktiske lande –
Færøerne og Grønland – samarbejde med Kina, mens dansk erhvervsliv på
sin side skal få fuld gavn af det store kinesiske marked gennem »lige
markedsadgang og handelsvilkår«, der i sagens natur vel må gå begge veje.

Svaret bedes sendt elektronisk til spørgeren på Sjurdur.Skaale@ft.dk,
joan.jakobsen@ft.dk og til Lovsekretariatet på lov@ft.dk.

På Folketingets formands vegne
Lovsekretariatet

                                                                                 Side 1 | 1
