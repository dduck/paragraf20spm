Beskæftigelsesudvalget 2022-23 (2. samling)
                                                Offentligt

Folketingets Lovsekretariat                                                               Beskæftigelsesministeriet
lov@ft.dk                                                                                 Holmens Kanal 20
                                                                                          1060 København K
Pelle Dragsted
Pelle.dragsted@ft.dk                                                                      T +45 72 20 50 00
                                                                                          E bm@bm.dk
Folketingsmedlem Pelle Dragsted (EL) har den 8. maj 2023 stillet følgende spørgs-         www.bm.dk
mål nr. S 592, som hermed besvares.
                                                                                          CVR 10172748
Spørgsmål nr. S 592:
”Mener ministeren, at det er rimeligt, at unge mennesker, der bor i kollegier med         J.nr. 2023 - 3950
fælleskøkken, ikke kan modtage boligstøtte, mens dem, der bor i kollegier med væ-         16.05.2023
relser med eget køkken og bad, kan modtage støtte?”

Svar:

Formålet med boligstøtte er at sikre, at alle har mulighed for at have en rimelig bo-
lig. Boligstøtteloven indeholder en række krav til boligen, herunder for eksempel at
der skal være tale om en selvstændig bolig med eget køkken og indlagt vand. Disse
krav skal understøtte, at hjælpen ydes målrettet efter behov, og det, mener jeg, er
rimeligt.

Hvis der ikke stilles krav om, at boligen skal udgøre en selvstændig bolig med eget
køkken og indlagt vand, vil det åbne op for, at der kan ydes boligstøtte til alle typer
af boliger – ikke blot kollegieværelser med fælleskøkken – men også fx privat ud-
lejede enkeltværelser m.v.

Dermed vil det ikke være muligt at sikre en målretning til dem med størst behov,
hvis der ikke er faste kriterier, som adskiller de boliger, der er berettiget til bolig-
støtte, fra dem, som ikke er. Samtidig vil det alt andet lige øge de offentlige udgif-
ter til boligstøtteordningen, hvis målgruppen udvides.

Betingelsen om eget køkken gælder for alle, der modtager boligstøtte, og altså ikke
kun dem, der bor på kollegie. Boligstøtte ydes heller ikke til enkeltværelser eller
klubværelser, som ikke er forsynet med eget køkken. Efter omstændighederne vil
et såkaldt ”skabskøkken” eller lignende med kogemulighed og afløb for spildevand
dog være tilstrækkeligt til at kvalificere sig som et køkken i boligstøttelovens for-
stand. Det samme gælder kollektivlejligheder, hvor hver lejlighed har en køkkenni-
che.
Venlig hilsen
Ane Halsboe-Jørgensen
Beskæftigelsesminister

                                                                                                   2
