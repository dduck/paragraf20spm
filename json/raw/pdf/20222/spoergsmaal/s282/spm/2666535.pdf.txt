                                                                                  Socialudvalget 2022-23 (2. samling)
                                                                                                                      Offentligt

Spørgsmål nr. S 282
§ 20-spørgsmål til skriftlig besvarelse

Til:         Social- og boligministeren
Dato:        24. februar 2023
Stillet af:  Charlotte Broman Mølbæk (SF)

I forlængelse af ministerens svar på § 20-spørgsmål S 240, vil ministeren da
samle op på beretningsteksten fra Social- og Ældreudvalgets beretning af 15.
juni 2022 over beslutningsforslag nr. B 114 om forslag til folketingsbeslutning
om mere fleksibel hjælp til borgere med handicap i forbindelse med flytning
mellem kommuner og efter det fyldte 18. år (folketingsåret 2021-22) og
dermed indkalde til forhandlinger om, hvordan der kan skabes bedre rammer
for overgangen til voksen-tilværelsen for unge med handicap efter der fyldte
18. år, herunder forhandlinger om, hvordan det kan undgås, at borgere med
handicap oplever markante brud i den tildelte praktiske hjælp og pleje efter
flytning til en ny kommune med et nyt serviceniveau?
(Spm. nr. S 282).

Begrundelse
Spørgeren undrer sig over ministerens uklare svar på § 20-spørgsmål S 240,
da partierne bag beretningsteksten af 15. juni 2022 stadig udgør et flertal,
medmindre regeringspartierne har skiftet syn på behovet for forhandlinger,
hvilket ikke fremgår af ministerens svar på § 20-spørgsmål S 240. Og
eftersom ministeren ikke i sit svar på § 20-spørgsmål S 240 forholder sig til
spørgsmålets substans, gentager spørgeren sit spørgsmål om, om man vil
følge op på beretningen over B 144 (folketingsåret 2021-22), hvor et flertal af
partierne udtrykte ønske om forhandlinger om: Hvordan der kan skabes
bedre rammer for overgangen til voksen-tilværelsen for unge med handicap
efter der fyldte 18. år, og hvordan det kan undgås, at borgere med handicap
oplever markante brud i den tildelte praktiske hjælp og pleje efter flytning til
en ny kommune med et nyt serviceniveau.

Svaret bedes sendt elektronisk til spørgeren på Charlotte.Broman@ft.dk og
til Lovsekretariatet på lov@ft.dk.

På Folketingets formands vegne
Lovsekretariatet

                                                                                  Side 1 | 1
