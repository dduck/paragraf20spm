                                                                                        Skatteudvalget 2022-23 (2. samling)
                                                                                                                            Offentligt

                                                                                         1. maj 2023
                                                                                         J.nr. 2023 - 3779

Til Folketingets Lovsekretariat

Hermed sendes svar på spørgsmål S 534 af 24. april 2023, indleveret af Søren Egge Ras-
mussen (EL).

Jeppe Bruus

             / Rikke Kure Wendel
Spørgsmål

Mener ministeren, at det er en rimelig praksis, at Vurderingsstyrelsen kategoriserer en
ejendom og laver en vurdering, så der reelt er tale om en myndighedsafgørelse, men alene
giver ejendomsejeren en partshøringsfrist på 15 dage til at komme med bemærkninger om
et beregningsgrundlag, som er ukendt for ejendomsejeren?

Svar

Folketinget vedtog den 28. marts 2023, at omkategoriseringen skulle fremrykkes og køre
særskilt forud for, at de foreløbige 2023-vurderinger bliver tilgængelige for ejendoms-
ejerne i efteråret 2023. Hvis omkategoriseringen ikke var blevet fremrykket, ville de be-
rørte ejendomsejere foreløbigt blive beskattet på baggrund af ejendommens nye kategori
fra 2024, uden mulighed for at gøre indsigelse eller klage samt benytte den såkaldte over-
gangsordningen.

Vurderingsstyrelsen udsendte som følge heraf i uge 15 breve til ejerne af ejendomme, der
står til at skifte kategori, fx fra landbrug til ejerbolig, som følge af ejendomsvurderingslo-
ven fra 2017. Fra modtagelsen af brevet har ejendomsejerne 15 dage til at gøre indsigelse,
hvis de er uenige i det data, der ligger til grund for omkategoriseringen.

Efter indsigelsesfristen modtager ejendomsejerne en afgørelse om ejendommens juridiske
kategorisering. Ejere af ejendomme, som kan indgå i den såkaldte overgangsordning, vil
samtidig få mulighed for at søge herom. Ejendomsejerne har herefter 6 uger til at klage
over afgørelsen af ejendommens nye kategorisering samt til at tilkendegive, hvorvidt de
ønsker at søge om at indtræde i overgangsordningen.

Indsigelsesfristen er fastsat til 15 dage for at sikre, at Vurderingsstyrelsen kan sagsbe-
handle indsigelserne, så afgørelsen om ejendommens kategorisering kan slå igennem på
den foreløbige vurdering af ejendommen til brug for beskatningen i 2024, herunder så
ejeren har mulighed for at tilvælge overgangsordningen.

Herudover vil ejerne igen få mulighed for at komme med indsigelse og klage over katego-
riseringen, når Vurderingsstyrelsen senere udsender den ejendomsvurdering, hvor katego-
riseringen vil indgå i. Og i den forbindelse vil ejerne kunne se kategoriseringen i sammen-
hæng med de øvrige dele af ejendomsvurderingen, der samlet vil udgøre beregnings-
grundlaget for ejendomsskatterne.

Selv om en frist på 15 dage for at komme med indsigelser isoleret set ikke er lang tid, er
det min opfattelse, at der samlet set er fundet en god og rimelig løsning, der giver Vurde-
ringsstyrelsen mulighed for at kunne nå at sagsbehandle indsigelser over kategoriseringen,
og som samtidigt giver ejerne mulighed for over flere omgange at gøre indsigelse eller
klage over kategoriseringen – i sidste ende også i sammenhæng med kategoriseringens be-
tydning for beregningsgrundlaget for ejendomsskatterne.

Der henvises i øvrigt til mit svar på spørgsmål S 533 af 2. maj 2023.

                                                                                                                                                                                   Side 2 af 2
