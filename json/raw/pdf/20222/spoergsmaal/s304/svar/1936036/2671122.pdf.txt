Beskæftigelsesudvalget 2022-23 (2. samling)
                                                Offentligt

Folketingets Lovsekretariat                                                              Beskæftigelsesministeriet
lov@ft.dk                                                                                Holmens Kanal 20
                                                                                         1060 København K
Brigitte Klintskov Jerkel
Brigitte.Jerkel@ft.dk                                                                    T +45 72 20 50 00
                                                                                         E bm@bm.dk
Folketingsmedlem Brigitte Klintskov Jerkel (KF) har den 27. februar 2023 stillet         www.bm.dk
følgende spørgsmål nr. S 304, som hermed besvares.
                                                                                         CVR 10172748
Spørgsmål nr. S 304:
”Er ministeren bekymret for, at aftalen om yderligere hjælp til børnefamilier pr. 23.    J.nr. 2023 - 2045
februar 2023 vil give arbejdsløse indvandrere med ikkevestlig baggrund flere             6. marts 2023
penge og dermed mindre incitament til at komme i beskæftigelse og derigennem
være gode rollemodeller for deres børn?”

Svar:

Jeg er ikke bekymret for, om vi med Aftale om inflationshjælp til økonomisk ud-
satte børnefamilier vil mindske incitamentet til at arbejde. Det skyldes den måde vi
har indrettet ordningen på.

Målgruppen, der har ret til inflationshjælp, består i de børnefamilier, hvor mindst
én af de voksne modtog kontanthjælp eller ressourceforløbsydelse i januar 2023. På
den måde giver inflationshjælpen hverken et incitament til at forblive i ydelsessy-
stemet i længere tid eller forlade arbejdsmarkedet, da dette ikke vil ikke have no-
gen indflydelse på, om man har ret til inflationshjælpen eller ej. Inflationshjælpen
udbetales ad to omgange i hhv. juni og august helt uafhængig af, om modtageren er
overgået til beskæftigelse. Derfor har ordningen ikke betydning for de økonomiske
incitamenter til at tage beskæftigelse.

Man skal ikke underkende, at der også er mange andre faktorer, som har indfly-
delse på, om man er motiveret til at tage et arbejde. Det er for eksempel følelsen af
at gøre en forskel på en arbejdsplads; det at være i et fællesskab med gode kolleger;
det at have noget meningsfuldt at stå op til hver dag; samt ikke mindst det at være
en god rollemodel for sine børn. Disse gevinster ved at være en del af arbejdsfæl-
lesskabet bliver heller ikke påvirket af, at vi giver inflationshjælp til de børnefami-
lier, som rammes hårdt af de stigende priser.

Jeg er i øvrigt helt enig i, at det er vigtigt, at kontanthjælpssystemet indeholder ty-
delige og forståelige økonomiske incitamenter til at tage et arbejde. Det vil også
være afgørende for regeringens arbejde med et nyt kontanthjælpssystem med ud-
gangspunkt i Ydelseskommissionens anbefalinger.
Venlig hilsen
Ane Halsboe-Jørgensen
Beskæftigelsesminister

                                                                                                   2
