Folketingets Lovsekretariat              Socialudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Brigitte Klintskov Jerkel (KF) har d. 18. april 2023 stillet
2023 - 3557  følgende spørgsmål nr. S 504 til social- og boligministeren, som hermed
             besvares.
Doknr.
697472       Spørgsmål nr. S 504:
             ”Er det ministerens holdning, at der er behov for en landsdækkende
Dato         ensretning af misbrugstilbud til at bekæmpe det stigende problem med
26-04-2023   misbrug af opioider, og hvad agter ministeren at foretage sig for at sikre viden
             og videndeling på området?”

             Svar:
             Stofindtagelsesbilledet blandt unge og voksne er i konstant forandring og kan
             variere fra egn til egn. Derfor giver det også mening, at det er den enkelte
             kommune, der tilrettelægger den lokale behandlingsindsats inden for
             lovgivningens rammer. Jeg mener derfor heller ikke, at national ensretning er
             svaret.

             For så vidt angår de lovgivningsmæssige rammer kan det oplyses, at alle
             kommuner har pligt til at tilbyde social stofmisbrugsbehandling til personer med
             et stofmisbrug efter servicelovens § 101. Det gælder også, når der er tale om
             misbrug af opioider. Tilbuddet om stofmisbrugsbehandling skal iværksættes
             senest 14 dage efter henvendelse til kommunen.

             Børn og unge under 18 år med stofmisbrug kan også få hjælp efter
             servicelovens regler. Afhængigt af stofmisbrugets karakter og den unges
             samlede situation kan der være tale om rådgivning af den unge og familierne i
             forhold til den unges forbrug af rusmidler eller egentlige behandlingsindsatser.
             Når børn og unge har et misbrug, vil der som udgangspunkt være tale om en
             helhedsorienteret social indsats. Der kan ofte være andre udfordringer end
             rusmiddelproblematikkerne, der også fylder for barnet eller den unge, hvorfor
             det er vigtigt, at behandlingen tilrettelægges som en del af en samlet indsats og
             med inddragelse af barnet eller den unge. Social- og Boligstyrelsen har siden
             2014 understøttet kommuners implementering af behandlingsmetoden MOVE,
             som er en effektiv metode til rusmiddelbehandling af unge udviklet i Danmark,
             og som har et helhedsperspektiv på den unge, der sikrer, at den unge ydes
             relevant indsats til sine samlede udfordringer.

             Børn og unge under 18 år, der på grund af stofmisbruget har alvorlige sociale
             og adfærdsmæssige problemer, er desuden omfattet af tilbuddet om

                                                                                                                                               1
stofmisbrugsbehandling efter servicelovens § 101 og har dermed, i lighed med
voksne, ret til behandling inden for 14 dage.
Når der er tale om misbrug af opioider, kan det også være relevant med
stofmisbrugsbehandling efter sundhedslovens regler om
substitutionsbehandling. Behandlingen skal iværksættes inden for 14 dage.
Børn og unge under 18 år har samme ret til substitutionsbehandling som
voksne.
Jeg har en klar forventning om, at kommunerne lever op til deres forpligtelse til
at tilbyde hjælp til personer med et stofmisbrug – uanset om det er misbrug af
opioider eller andet stof, og uanset om personen med et misbrug er over eller
under 18 år.
Når det er sagt, er der selvfølgelig behov for, at vi som samfund følger tæt med
i forhold til misbrug af opioider, og at viden deles. Som det fremgår af vedlagte
samrådstale fra indenrigs- og sundhedsministeren fra samrådet i Folketingets
Sundhedsudvalg om børn og unges brug af afhængighedsskabende opioider
den 11. april 2023, følger Sundhedsstyrelsen situationen tæt og har bedt SSP-
samrådet om at lave en kommunal kortlægning for at få et endnu bedre billede
af opioid-situationen blandt de unge i kommunerne på landsplan.
Det fremgår også, at Sundhedsstyrelsen understøtter den kommunale
forebyggelsesindsats på forskellig vis. Kommunerne kan bl.a. få rådgivning fra
Sundhedsstyrelsen, ligesom Sundhedsstyrelsen har udarbejdet en
forebyggelsespakke om stoffer med konkrete anbefalinger til kommunerne.
Sundhedsstyrelsen udarbejder også forebyggelsesmateriale og driver et
website med fakta om de forskellige stoffer, og vil nu vurdere, om der er behov
for at justere det eksisterende materiale og website eller for at gøre noget helt
nyt for at forebygge børn og unges brug af opioider.

Med venlig hilsen
Pernille Rosenkrantz-Theil
Social- og boligminister

Bilag:
Bilag 1. SUU alm. del - svar på spm. 296

                                                                                                                                  2
