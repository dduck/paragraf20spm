                                                                                            Socialudvalget 2022-23 (2. samling)

                                                                                            Sundhedsudvalget 2022-23 (2. samOlifnfegn) tligt

                                                                                            SUU Alm.del - endeligt svar på spørgsmål 296

                                                                                            Slotsholmsgade 10-12  Offentligt

                                                                                            DK-1216 København K

                                                                                            T +45 7226 9000
                                                                                            F +45 7226 9001
                                                                                            M sum@sum.dk
                                                                                            W sum.dk

       Folketingets Sundhedsudvalg                                                          Dato: 14-04-2023
                                                                                            Enhed: PSYK
                                                                                            Sagsbeh.: SUMMPE
                                                                                            Sagsnr.: 2302956
                                                                                            Dok. nr.: 2652504

       Hermed sendes besvarelse af spørgsmål nr. 296 (Alm. del), som Folketingets
       Sundhedsudvalg har stillet til indenrigs- og sundhedsministeren den 11. april 2023.

       Spørgsmål nr. 296:
       ”Vil ministeren oversende talepapir fra samrådet 11/4-23 om det stigende problem
       med brug af ekstremt afhængighedsskabende opioider blandt børn og unge?”

       Svar:

. / .  Vedlagt er talepapir fra samrådet den 11. april 2023.

       Det bemærkes, at det talte ord gælder.

              Med venlig hilsen

                                    Sophie Løhde
                                                    Sundhedsudvalget 2022-23 (2. samling)
                                            SUU Alm.del - endeligt svar på spørgsmål 296

                                                                                              Offentligt

Indenrigs- og Sundhedsministeriet

Enhed: PSYK
Sagsbeh.: SUMLPE
Koordineret med: MED
Sagsnr.: 2302956
Dok. nr.: 2639582
Dato: 02-04-2023

                          TALEPAPIR

                                       Det talte ord gælder
                 Samråd i Folketingets Sundhedsudvalg d. 11. april 2023

                               Antal ord: 1320, ca. 10 minutter.

Svar på samrådsspørgsmål D og E om børn og unges
        brug af afhængighedsskabende opioider
       (stillet efter ønske fra Mette Thiesen (DF)

[Indledning]

Børn og unge skal have gode og trygge betingelser for en så
god opvækst og ungdom som muligt. Den seneste tids
historier om børn og unges brug af opioider er derfor dybt
bekymrende.

Børn og unges brug af stoffer er ofte udtryk for mistrivsel og
psykiske lidelser. Og brugen gør bare problemerne værre.

Derfor skal vi tage historierne alvorligt.

Som spørgeren har lagt op til med spørgsmål D, giver det
god mening først at få klarhed over problemets omfang.
Så kan man bedre vurdere, hvad der kan og skal gøres. Altså
det, spørgeren har lagt op til med spørgsmål E.
[Hvad er problemets omfang?]
Sundhedsstyrelsen har set på problemets omfang og har haft
svært ved at genkende billedet fra den seneste tids historier.
Men for at være sikker på ikke at have overset noget har
Sundhedsstyrelsen indhentet tal fra behandlingsregistret og
fra Giftlinjen.
Efter at have set nærmere på tallene har Sundhedsstyrelsen
konkluderet, at børn og unges brug af opioider ikke er et
meget udbredt eller et meget stigende problem i Danmark.
Sundhedsstyrelsen har også konkluderet, at situationen i
Danmark slet ikke ligner den opioidkrise, som USA oplever i
disse år.

                                                                                                                        Side 2
Men Sundhedsstyrelsen anerkender, at nogle kommuner
melder om problemer.
Derfor følger Sundhedsstyrelsen situationen tæt. Og for at få
et endnu bedre billede af situationen har Sundhedsstyrelsen
bedt SSP-samrådet om at foretage en kommunal
kortlægning.
Kortlægningen forventes snart færdig. Hvis udvalget ønsker
det, oversender jeg gerne en orientering om den.
Som led i at få klarhed over problemets omfang har
Sundhedsstyrelsen også set på, hvordan det ser ud med børn
og unges brug af opioider, som de har fået ordineret af
lægen.
Børn og unges brug af lægeordinerede opioider har ikke et
stort omfang.

                                                                                                                        Side 3
Det har faktisk været faldende siden 2018, hvor ordination af
opioider – ikke alene til børn og unge, men til alle – blev
underlagt skærpet overvågning.

Justitsministeriet har oplyst, at politikredsene har forskellige
vurderinger af, hvorvidt antallet af sager har været stigende
de seneste år.

En enkelt politikreds har oplevet en markant stigning, og
nogle kredse har oplyst, at der umiddelbart har været en
mindre stigning.

Men i flere andre kredse er det umiddelbart vurderingen, at
der ikke har været en stigning.

Samlet set giver politikredsenes høringssvar således ikke
grundlag for at fastslå, at de lokale udfordringer, der er peget
på fra enkelte politikredse, er udtryk for en landsdækkende
udvikling.

                                                                                                                        Side 4
Alt i alt kan det altså konkluderes, at hverken oplysningerne
fra Rigspolitiet eller fra Sundhedsstyrelsen tyder på, at børn
og unges brug af opioider er et meget udbredt eller et meget
stigende problem i Danmark.
Dette vil forhåbentlig blive bekræftet af SSP-samrådets
kortlægning.
Men uanset hvad, så skal det altså tages alvorligt, at nogle
kommuner melder om problemer med børn og unges brug af
opioider.
Og at flere politikredse vurderer, at der har været en mindre
stigning i antallet af sager om beslaglagt medicin såsom
opioider.

                                                                                                                        Side 5
[Hvad kan og skal der gøres?]
Det fører mig så over til, hvad der kan og skal gøres.
Ja, vi skal fortsætte med at følge situationen tæt, så vi hele
tiden ved, hvad vi står overfor. Der arbejdes løbende på at
tilpasse relevante registre, så nye tendenser lettere opdages.
Og med hensyn til nye tendenser skal man holde sig for øje,
at narkotikasituationen er i konstant forandring. Markedet
udvikler sig over tid, og brugernes adfærd gør det samme.
Og hvad der bliver hyppigt indtaget i én del af landet, kan
være nærmest ikke eksisterende i en anden.
Vi har også før set stoffer, som meget hurtigt har vundet
udbredelse i hele landet, og som så siden er blevet mindre og
mindre udbredte.

                                                                                                                        Side 6
Vi har set andre stoffer, som pludselig er blevet populære i et
lokalmiljø uden at sprede sig til hele landet, og som efter en
tid igen forsvinder fra lokalmiljøet.

Derfor er det vigtigt at følge situationen tæt.

Og så skal vi holde fast i forebyggelsesindsatsen, som
kommunerne er ansvarlige for.

Her er det vigtigt, at forebyggelse af børn og unges brug af
opioider hænger tæt sammen med ikke alene den generelle
narkotikaforebyggelse, men også med alkoholforebyggelsen.

For det er sådan, at børn og unge med en tidlig alkoholdebut
eller med et stort alkoholforbrug har en større risiko for at
eksperimentere med opioider og andre stoffer.

I de fleste kommuner er der et velfungerende SSP-
samarbejde – altså samarbejdet mellem skole, socialvæsen
og politi. Mange steder udgør det kernen i den kommunale
forebyggelsesindsats.

                                                                                                                        Side 7
Den kommunale forebyggelsesindsats understøttes af
Sundhedsstyrelsen.

Kommunerne kan få rådgivning fra Sundhedsstyrelsen – for
eksempel hvis en kommune står over for et nyt problem. Det
kunne jo være børn og unges brug af opioider.

Men Sundhedsstyrelsen understøtter også indsatsen mere
generelt. Blandt andet ved at udarbejde en
forebyggelsespakke om stoffer med konkrete anbefalinger til
kommunerne.

Sundhedsstyrelsen udarbejder også forebyggelsesmateriale
til unge, til forældre og til SSP-medarbejdere og andre, som
arbejder med unge.

Sundhedsstyrelsen driver også et website med fakta om de
forskellige stoffer – også om opioider – blandt andet fakta
om stoffernes skadevirkninger.

                                                                                                                        Side 8
Sundhedsstyrelsen vil nu vurdere, om der er behov for at
justere det eksisterende materiale og website eller for at gøre
noget helt nyt for at forebygge børn og unges brug af
opioider.
Ud over forebyggelsesindsatsen skal vi holde fast i
behandlingsindsatsen, som kommunerne også er ansvarlige
for.
Også på behandlingsområdet understøtter de centrale
myndigheder den kommunale indsats.
Det er typisk efter servicelovens regler, at børn og unge med
stofproblemer får hjælp af kommunen.
Afhængig af stofproblemernes karakter kan der være tale om
en tidlig indsats, en helhedsorienteret social indsats eller en
egentlig stofmisbrugsbehandling som den, voksne tilbydes.

                                                                                                                        Side 9
På Social-, Bolig- og Ældreministeriets område har man
gennem flere år understøttet kommunernes implementering
af effektive metoder til behandling af børn og unge.

Og Social- og Boligstyrelsen har nu sammen med
Sundhedsstyrelsen udviklet en
rusmiddelbehandleruddannelse med et modul om behandling
af børn og unge.

Men når der er tale om brug af opioider, som det handler om
i dag, kan det også være relevant med
stofmisbrugsbehandling efter sundhedslovens regler om
substitutionsbehandling.

For lige præcis opioidafhængighed kan behandles med
substitutionsmedicin såsom metadon.

For substitutionsbehandling gælder det, at kommunen skal
sætte behandlingen i gang inden for 14 dage. Det gælder
uanset alder. Unge under 18 har altså samme ret som voksne.

                                                                                                                        Side 10
Jeg har derfor også en klar forventning om, at kommunerne
tilbyder behandling til de børn og unge med opioidmisbrug.
Hvis kommunen ikke selv kan tilbyde behandlingen – for
eksempel fordi man ikke har en læge ansat – så må
kommunen indgå en aftale med en anden kommune.
Ingen med behov for behandling må afvises – og da slet ikke
børn og unge.
Sundhedsstyrelsens vejledning om substitutionsbehandling
indeholder ikke noget specifikt om behandling af børn og
unge.
Og spørgsmålet er måske også, hvor godt
substitutionsbehandlingen og behandlingsstederne passer til
børn og unge. Dér har man måske nok haft fokusset på de
voksne.

                                                                                                                        Side 11
Derfor er det godt, at Sundhedsstyrelsen vil nedsætte en
arbejdsgruppe, som i forbindelse med en kommende revision
af vejledningen kan rådgive om behandling af børn og unge
med opioidmisbrug.
På Justitsministeriets område kan jeg nævne, at der allerede i
dag findes regler om strafskærpelse for salg af narkotika i
miljøer, hvor der hovedsageligt færdes børn og unge.
Derudover kan det ved straffens fastsættelse indgå som en
skærpende omstændighed, at der er tale om videresalg til
børn og unge.
Formålet med disse regler er at sikre børn og unge en bedre
beskyttelse.

[Afslutning]
Så for at opsummere helt kort:

                                                                                                                        Side 12
Med den viden, vi har her og nu, ser det heldigvis ikke ud til,
at børn og unges brug af opioider er et meget udbredt eller et
meget stigende problem i Danmark.
Ikke desto mindre tager vi problemet alvorligt, og vi vil
følge situationen tæt.
Vi vil også vurdere behovet for at justere indsatsen hele
vejen rundt for at imødegå problemet bedst muligt.
For det er vigtigt, at vi også på dette felt sørger for, at børn
og unge har gode og trygge betingelser for en så god
opvækst og ungdom som muligt.

                                                                                                                        Side 13
