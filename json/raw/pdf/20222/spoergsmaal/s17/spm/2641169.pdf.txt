                                         Udvalget for Forretningsordenen 2022-23 (2. samling)
                                                                                                     Offentligt

Spørgsmål nr. S 17
§ 20-spørgsmål til skriftlig besvarelse

Til:         Beskæftigelsesministeren
Dato:        20. december 2022
Stillet af:  Theresa Berg Andersen (SF)

Hvad er ministerens holdning til, at otte forsøg under det nordjyske
frikommuneforsøg på beskæftigelsesområdet udløber ved udgangen af 2022,
uden at der er taget stilling til forsøgene, samtidig med at der netop i
regeringsgrundlaget for den nye SVM-regering lægges op til, at kommunerne
på beskæftigelsesområdet sættes fri af statslige proceskrav og skal prioritere
de indsatser, der hjælper ledige tættere på arbejdsmarkedet?
(Spm. nr. S 17).

Begrundelse
De nordjyske kommuner har siden 2016 været en del af Frikommune II med i
alt 18 forsøg. I 2021 fik kommunerne forlænget otte forsøg, der ellers skulle
være ophørt ved udgangen af 2021. Begrundelsen fra daværende
beskæftigelsesminister Peter Hummelgaard var, at der i de otte forsøg er
interessante elementer, som den tidligere regering vurderede kunne
anvendes som vidensgrundlag for den kritiske gennemgang af reformerne
om førtidspension og fleksjob samt sygedagpenge. Eksempelvis deltager alle
de nordjyske kommuner i forsøg med rehabiliteringsteams, hvor
kommunerne dels kan undlade at indhente en ellers obligatorisk lægeattest,
hvis der er anden lægefaglig dokumentation, dels kan undlade at forelægge
visse sager om jobafklaring for rehabiliteringsteamet. Det er et forsøg, der
både bidrager til hurtigere sagsbehandlingstid og afklaring for den enkelte og
sparer både borgere, kommuner og læger at bruge tid på en lovpligtig
lægeattest, som ofte ikke bringer værdi til sagen.

Svaret bedes sendt elektronisk til spørgeren på theresa.berg.andersen@ft.dk
og til Lovsekretariatet på lov@ft.dk.

På Folketingets formands vegne
Lovsekretariatet

                                                                                Side 1 | 1
