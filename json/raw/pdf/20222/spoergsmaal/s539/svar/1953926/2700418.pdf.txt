                             Kulturudvalget 2022-23 (2. samling)
                                                                Offentligt

                                                                                                               Kulturministeren

Folketingets Lovsekretariat                                                                                    Kulturministeriet
Christiansborg                                                                                                 Nybrogade 2
1240 København K                                                                                               1203 København K

                                                                                                               Tlf  : 33 92 33 70

                                                                                                               E-mail : kum@kum.dk

                                                                                                               Web : www.kum.dk

                                                                                                  2. maj 2023

Folketingsmedlem Mikkel Bjørn (DF) har 24. april 2023 stillet mig følgende spørgsmål
nr. 539, som jeg hermed besvarer.

Spørgsmål:

Er ministeren ikke enig i, at en ny streamingskat, der kun gælder for udbydere af stre-
amingtjenester og ikke for techgiganter, alt andet lige sætter streamingtjenester i en
ufordelagtig konkurrence med techgiganter som Facebook, Google og YouTube?

Svar:

Det fremgår af regeringsgrundlaget, at ”[r]egeringen vil gennemføre medieaftalen, dog vil
regeringen afsøge muligheden for at erstatte kulturbidraget med en ordning, hvor udby-
derne kan vælge mellem en forpligtelse til at investere i dansksproget indhold eller betale
en afgift – samt foretage yderligere tilpasninger”.

Muligheden for at indføre en kulturbidragsordning følger af EU-direktivet om audiovisu-
elle medietjenester (AVMS-direktivet) artikel 13, stk. 2, der giver mulighed for, at EU-
landene kan pålægge "medietjenesteudbydere", der er juridisk etableret i et andet med-
lemsland, at bidrage økonomisk til fremstillingen af europæiske programmer, hvis tjene-
sten retter sig mod publikum inden for deres område. En "medietjeneste" defineres i di-
rektivet som en udbyder af informerende, underholdende eller oplysende programmer,
der gives under tjenestens redaktionelle ansvar. Det er fx streamingtjenester som TV 2
PLAY, Netflix og Viaplay. Det indebærer, at Danmark kan pålægge streamingtjenester
at bidrage til fremstillingen af europæiske programmer, herunder dansk indhold, hvis
tjenesten retter sig mod et dansk publikum.

Det er ikke muligt iht. AMVS-direktivet at lade andre typer af internetbaserede tjenester,
der ikke falder under definitionen ”medietjenesteudbydere”, være omfattede af en kul-
turbidragsordning. Dvs. at fx tjenester som Youtube, Facebook og Google, som ikke ud-
byder informerende, underholdende eller oplysende programmer under tjenestens redak-
tionelle ansvar, ikke kan omfattes af en kulturbidragsordning.

Jeg vil endvidere gerne gøre opmærksom på, at det følger af regeringsgrundlaget, at ”Re-
geringen vil presse på for en effektiv gennemførelse af den globale aftale om selskabsskat

                                                                                                               Dok. nr. 101108
for at sikre minimumsbeskatning af store multinationale koncerner samt øget og fair be-
skatning af globale tech-giganter.”
Hertil kan jeg bemærke, at EU-landene i december 2022 opnåede enighed om implemen-
tering af den ene del af OECD-aftalen om beskatning af den digitale økonomi af 8. oktober
2021 – nemlig den globale standard for minimumsbeskatning, der sætter ind mod skat-
teundgåelse og aggressiv skatteplanlægning. Herved sikres der en mere retfærdig be-
skatning af store koncerner, herunder også tech-giganterne. Den resterende del af OECD-
aftalen, herunder en delvis omfordeling af beskatningsret til markedslandene for de stør-
ste og mest profitable globale koncerner, herunder også tech-giganterne, forventes fær-
digforhandlet medio 2023.
Med venlig hilsen
Jakob Engel-Schmidt

                                                                               Side 2
