Beskæftigelsesudvalget 2022-23 (2. samling)
                                                Offentligt

Folketingets Lovsekretariat                                                             Beskæftigelsesministeriet
lov@ft.dk                                                                               Holmens Kanal 20
                                                                                        1060 København K
Torsten Gejl
torsten.gejl@ft.dk                                                                      T +45 72 20 50 00
                                                                                        E bm@bm.dk
Folketingsmedlem Torsten Gejl (ALT) har den 17. maj 2023 stillet følgende               www.bm.dk
spørgsmål nr. S 632, som hermed besvares.
                                                                                        CVR 10172748
Spørgsmål nr. S 632:
” Er ministeren enig i, at al sundhedsfaglig dokumentation, som det er foreskrevet i    J.nr.
lov om en aktiv beskæftigelsesindsats, skal indhentes hos patientens egne læger,        24. maj 2023
speciallæger og behandlere, og at en beskæftigelsesrettet indsats i jobcentre aldrig
må forværre patientens helbred?”

Svar:

Det er altafgørende, at jobcentrenes indsats for borgere, som har helbredsmæssige
udfordringer, sker efter gældende regler og med værdighed i centrum. Kommunen
må aldrig iværksætte en beskæftigelsesrettet indsats, som vurderes at kunne skade
borgerens helbred.

Det gælder helt generelt, at kommunerne efter retssikkerhedsloven er ansvarlige
for, at sager på beskæftigelsesområdet er tilstrækkeligt oplyst, inden kommunen
træffer afgørelse. Det betyder også, at kommunerne skal sikre, at der er de nødven-
dige helbredsmæssige oplysninger i sagerne.

Kommunerne kan indhente lægeattester fra borgerens praktiserende læge samt spe-
ciallægeattester. Herudover kan der i visse tilfælde indhentes oplysninger i form af
journaloplysninger, fx fra sygehuse. I sager, der skal behandles i rehabiliteringstea-
met, kan en speciallægeattest alene indhentes fra regionens kliniske funktion.

I disse sager er det vigtigt, at kommunen iagttager de lægefaglige vurderinger i sa-
gen. Helbredsmæssige oplysninger udgør således i mange tilfælde et væsentligt de-
lelement i de samlede oplysninger, der ligger til grund for den konkrete vurdering
af, hvilken indsats, der kan iværksættes, og om borgeren overhovedet kan deltage i
en beskæftigelsesrettet indsats.

For denne gruppe borgere gælder det yderligere, at indsatsen altid skal tilpasses
borgerens helbredstilstand, og at der selvfølgelig ikke skal iværksættes en indsats,
som kan medføre forværring af borgerens helbred.
Når det er sagt, så er det helt åbenlyst for mig som beskæftigelsesminister, at der er
problemer med beskæftigelsessystemet, som det er skruet sammen i dag. Der har
været for mange enkeltsager om borgere, der ikke har oplevet at få en værdig be-
handling. Det er ikke en kritik af den enkelte medarbejder, da jobcentrene er ikke
bedre end den lovgivning og de betingelser, som vi politikere giver dem.
Regeringen ønsker derfor at fortage en grundlæggende sanering og gentænkning af
hele beskæftigelsesindsatsen, herunder ved at afskaffe jobcentrene. Der vil især
være et stort fokus på at fjerne rigide proceskrav, således at der i stedet er tid til og
fokus på at møde borgere i øjenhøjde og hjælpe dem med de udfordringer, som de
selv har fokus på.
Det handler grundlæggende om at skabe et mere værdigt beskæftigelsessystem,
hvor der tages langt bedre hånd om dem, som har allermest behov for det.
Venlig hilsen
Ane Halsboe-Jørgensen
Beskæftigelsesminister

                                                                                                   2
