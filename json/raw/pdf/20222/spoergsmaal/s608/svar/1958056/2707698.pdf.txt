                                                                        Transportudvalget 2022-23 (2. samling)
                                                                                                                Offentligt

                                                                        Transportministeren

Lovsekretariatet                                                        16. maj 2023
Folketinget                                                             2023-2460

                                                                        Frederiksholms Kanal 27 F
                                                                        1220 København K

                                                                        Telefon 41 71 27 00

Folketingsmedlem Zenia Stampe (RV) har den 11. maj 2023 stillet
mig følgende spørgsmål, som jeg hermed skal besvare.

Spørgsmål nr. S 608:

Vil ministeren oplyse, hvordan regeringen stiller sig i forhold til at
foretage en supplerende VVM-undersøgelse med henblik på en æn-
dret linjeføring af Kalundborgmotorvejen, jf. henvendelsen »En
klogere Kalundborg-motorvej« fra Bjergsted Beboerforening den
20. februar 2023, således at motorvejen ikke splitter lokalsamfun-
det og ødelægger muligheden for på sigt at etablere et sammen-
hængende naturområde bestående af de fredede Bjergsted Bakker
og Naturpark Åmosen?

Svar:

Kalundborgmotorvejens linjeføring blev fastlagt ved den politiske
aftale ”En ny Storstrømsbro, Holstebromotorvejen mv.” indgået af
den daværende regering (Socialdemokraterne, Det Radikale Ven-
stre og Socialistisk Folkeparti) og Venstre, Dansk Folkeparti, Libe-
ral Alliance og Det Konservative Folkeparti af 21. marts 2013.

Som en del af Aftale om Infrastrukturplan 2035, skal den eksiste-
rende VVM-undersøgelse opdateres, for at tage højde for den ud-
vikling, der kan være sket siden 2012, hvor den blev udarbejdet.
Det er ikke en del af rammen for opdateringen af miljøkonsekvens-
rapporten at undersøge alternative linjeføringer.

Den endelige udformning af 3. etape af Kalundborgmotorvejen skal
drøftes i forligskredsen bag Infrastrukturplan 2035 – hvor spørge-
rens parti også deltager – i slutningen af juni, når den offentlige
høring af miljøkonsekvensrapporten er afsluttet.

Med venlig hilsen

Thomas Danielsen
