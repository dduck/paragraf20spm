Folketingets Lovsekretariat                                                            Miljø- og Fødevareudvalget 2022-23 (2. samling)
Christiansborg                                                                                                                              Offentligt
1240 København K
                                                                                                 J.nr. 2023 - 741
                                                                                                 Den 27. januar 2023

Hermed sendes besvarelse af spørgsmål nr. S 132, som medlem af Folketinget Mai Mercado (KF)
har stillet til ministeren for fødevarer, landbrug og fiskeri den 23. januar 2023.

Spørgsmål nr. S 132 fra medlem af Folketinget Mai Mercado (KF)
”Mener ministeren, at den nationale lystfiskerstrategi, som desværre er udløbet, har været god, og
er det ministerens holdning, at der bør laves en ny lystfiskerstrategi?”

Svar
Det er min opfattelse, at lystfiskerstrategien er en god strategi. Fødevareministeriet har haft et godt
samarbejde med Assens Kommune, som har gjort et stort arbejde med at gennemføre strategiens
initiativer. Strategien omfatter mange spændende initiativer, som har vist sig at være særdeles po-
pulære. Eksempelvis har der allerede været over en million besøgende på den digitale platform
FishinginDenmark.info i 2022, og den tilhørende app er blevet downloaded over 50.000 gange.

Endvidere har strategien bidraget til profilering og branding af dansk lystfiskeri, særligt gennem
reklamer målrettet tyske lystfiskere og en kampagne rettet mod at få flere unge og kvinder til at
interessere sig for lystfiskeri.

Jeg betragter ikke den nationale lystfiskerstrategi som udløbet. Der arbejdes forsat efter strategien.
Det er derimod korrekt, at den fireårige finanslovsbevilling (2018-2021) udløb med udgangen af
2021. Der er dog blevet afsat 0,5 mio. kr. i 2022 til strategien, og der er desuden på aktstykke nr.
18 af 12. oktober 2022 afsat yderligere 1,5 mio. kr. til videreførelse af strategien i 2023.

Fra 2024 og frem er der pt. ikke afsat yderligere statslige midler til strategien. Jeg er positiv overfor,
at arbejdet fortsætter fremover, men det vil selvfølgelig indebære, at der tilvejebringes finansiering.

Jacob Jensen

                             /
                                               Nicolai Højlund

Ministeriet for Fødevarer, Landbrug og Fiskeri • Slotsholmsgade 12 • 1216 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
