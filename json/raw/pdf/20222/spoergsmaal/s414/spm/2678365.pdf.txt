                                                                               Socialudvalget 2022-23 (2. samling)
                                                                                                                   Offentligt

Spørgsmål nr. S 414
§ 20-spørgsmål til skriftlig besvarelse

Til:         Social- og boligministeren
Dato:        20. marts 2023
Stillet af:  Kirsten Normann Andersen (SF)

Vil ministeren i forlængelse af sit svar på spørgsmål nr. S 372 (2022-23, 2.
samling) svare på, hvad dennes syn er på de store forskelle på muligheden
for at få tildelt en sensorbaseret glukosemåler i landets 98 kommuner, og om
regeringen påtænker at se på de grænseproblemer mellem sundheds- og
serviceloven – eventuelt i forbindelse med arbejdet i den kommende
sundhedskommission – som borgere med handicap oplever, når de bliver
nægtet et nødvendigt hjælpemiddel?
(Spm. nr. S 414).

Begrundelse
Der henvises til ministerens svar på spørgsmål nr. S 372 (2022-23, 2.
samling), som ikke er fyldestgørende. I sit svar undlader ministeren helt at
svare på, hvad denne mener om de store kommunale forskelle på tildeling af
sensorbaserede glukosemålere til diabetes 1-patienter, og gennemgår i
stedet det gældende retsgrundlag for tildeling og nævner i den forbindelse de
allerede kendte grænsefladeproblemer mellem sundheds- og serviceloven.
Spørgeren gentager derfor delvis sit spørgsmål for denne gang at få et svar
på sit oprindelige spørgsmål, men beder også om en afklaring af, om
regeringen nu endelig vil se på de problemer, som borgere med et handicap
oplever, når de nægtes et nødvendigt hjælpemiddel, med henvisning til at det
blot er et hjælpemiddel, som f.eks. ikke kan bevilges via serviceloven,
medmindre de er under 18 år eller regionen har bevilget det som nødvendigt
behandlingsredskab via sundhedsloven.

Svaret bedes sendt elektronisk til spørgeren på
Kirsten.Normann.Andersen@ft.dk og til Lovsekretariatet på lov@ft.dk.

På Folketingets formands vegne
Lovsekretariatet

                                                                               Side 1 | 1
