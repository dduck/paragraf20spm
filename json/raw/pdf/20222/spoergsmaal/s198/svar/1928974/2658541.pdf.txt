                                                                                             Sundhedsudvalget 2022-23 (2. samling)

                                                                                             Holbergsgade 6       Offentligt
                                                                                             DK-1057 København K

                                                                                             T +45 7226 9000
                                                                                             F +45 7226 9001
                                                                                             M sum@sum.dk
                                                                                             W sum.dk

Folketingets Lovsekretariat                                                                  Dato: 07-02-2023
                                                                                             Enhed: PSYK
                                                                                             Sagsbeh.: DEPLINB
                                                                                             Sagsnr.: 2301618
                                                                                             Dok. nr.: 2553271

Medlem af Folketinget Jens Henrik Thulesen Dahl (DD) har den 30. januar 2023 stillet
følgende spørgsmål nr. S 198 til indenrigs- og sundhedsministeren, som hermed be-
svares.

Spørgsmål S 198:
”Hvad mener ministeren om, at situationen i psykiatrien i Region Syddanmark er så
alvorlig, at medarbejderne på psykiatrisk afdeling i Svendborg frygter, at det kommer
til at gå ud over sikkerheden for patienterne, og er det ministerens vurdering, at der
også er brug for, at psykiatrien inkluderes i den akutplan, der lige nu forhandles med
regionerne?”

Svar:
Psykiatrien er under pres og har brug for et markant løft, herunder også i bl.a. Region
Syddanmark, som jeg forventer er fuldt ud opmærksom på udfordringerne i Svend-
borg. Det generelle behov afspejler sig også i regeringsgrundlaget, hvormed regerin-
gen har lagt et tårnhøjt ambitionsniveau for psykiatrien med historisk store investe-
ringer. Vi vil prioritere yderligere 3 mia. kr. i en ny 10-årig psykiatriplan, og dermed
bliver bevillingen på psykiatriområdet øget med 4 mia. kr. om 10 år. Den massive in-
vestering i psykiatrien skal danne grundlaget for en nyere og bedre psykiatri end den,
vi har i dag.

Allerede med psykiatriaftalen fra efteråret følger et løft på 0,5 mia. kr. årligt til en
række væsentlige initiativer, som hver især og tilsammen bidrager til at styrke psyki-
atrien. De initiativer, der nu bliver sat i værk, skal bl.a. bidrage til at aflaste behand-
lingspsykiatrien, løfte og styrke kvaliteten i forebyggelsen såvel som behandlingen af
psykiske lidelser og samtidig medvirke til at styrke de faglige miljøer og derigennem
forbedre muligheden for at rekruttere og fastholde dygtige medarbejdere. Det er der
brug for.

Med aftalen følger også 77,2 mio. kr. til en her- og nu-pakke til psykiatrien i indevæ-
rende år, som der med al tydelighed er akut behov for. Midlerne skal gå til en generel
styrkelse af kapaciteten og giver mulighed for ansættelse af ca. 100 flere medarbej-
dere med patientrettede funktioner, som bl.a. skal bidrage til, at udredningsretten
bedre kan overholdes. Her- og nu-pakken kommer alle regioner til gavn. På den bag-
grund indgår psykiatrien ikke i den akutplan, der pågår forhandlinger om med regio-
nerne lige nu.

Jeg har forståelse og sympati for, at medarbejderne i psykiatrien i Region Syddan-
mark, herunder på psykiatrisk afdeling i Svendborg, tager ansvar og gør opmærksom
på de udfordringer, de står overfor i dagligdagen, fordi det kan få konsekvenser for
patienterne. Jeg går ud fra, at ledelsen i Region Syddanmark og i psykiatrien tager
hånd om de bekymringer, der er rejst.

                                          Med venlig hilsen
                                            Sophie Løhde

                                                                                                                                              Side 2
