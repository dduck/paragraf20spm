                                                                             Retsudvalget 2022-23 (2. samling)
                                                                                                               Offentligt

Folketinget                                                                  Dato:     16. august 2023
Lovsekretariatet                                                             Kontor:   Strafferetskontoret
Christiansborg                                                               Sagsbeh:  Cecilie Brandt Opstrup
1240 København K                                                             Sagsnr.:  2023-0033-0534
DK Danmark                                                                   Dok.:     2917624

Besvarelse af spørgsmål nr. S 732 fra medlem af Folketinget Mette Thi-
esen (DF):

Hermed sendes besvarelse af spørgsmål nr. S 732, som medlem af Folketin-
get Mette Thiesen (DF) har stillet til justitsministeren den 11. juli 2023.

Peter Hummelgaard

                   /
                                 Morten Holland Heide

                                                                             Slotsholmsgade 10
                                                                             1216 København K.
                                                                             T +45 7226 8400
                                                                             www.justitsministeriet.dk
                                                                             jm@jm.dk

                                                                             Side 1/2
Spørgsmål nr. S 732 fra medlem af Folketinget Mette Thiesen (DF):
       ”Hvad er regeringens holdning til, om det skal være lovligt eller
       ulovligt at brænde forskellige hellige skrifter, herunder en ko-
       ran, og er det regeringens holdning, at ytringsfriheden skal be-
       grænses?”

Svar:
Ytringsfriheden er en af de vigtigste værdier i det danske samfund. Sådan
skal det efter regeringens opfattelse være i et åbent demokratisk samfund,
og der må aldrig være tvivl om, at ytringsfriheden skal have vide rammer i
Danmark.
Koranafbrændingerne i Danmark har nået et omfang, hvor Danmark i flere
dele af verden på tværs af kontinenter er begyndt at blive set som et land,
der faciliterer forhånelse og nedgørelse af andre landes kulturer, religioner
og traditioner.
Regeringen har taget klart afstand fra og fordømt koranafbrændingerne. Der
er tale om dybt krænkende og hensynsløse handlinger fra nogle få personer.
De få personer repræsenterer ikke de værdier, som det danske samfund byg-
ger på.
Regeringen er derfor ved at se på mulighederne for i særlige situationer at
gribe ind over for forhånelser, som kan have væsentlige negative konse-
kvenser for Danmark, herunder ikke mindst sikkerhedsmæssige. Det skal
selvfølgelig ske inden for rammerne af den grundlovssikrede ytringsfrihed
og på en måde, som ikke ændrer på, at ytringsfriheden i Danmark har meget
vide rammer.

                                                                                                                                               Side 2/2
