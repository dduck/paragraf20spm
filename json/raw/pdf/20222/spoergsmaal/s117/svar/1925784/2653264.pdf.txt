Folketingets Lovsekretariat                                                                      Miljø- og Fødevareudvalget 2022-23 (2. samling)
Christiansborg                                                                                                                                        Offentligt
1240 København K
                                                                                                           J.nr. 2023-937
                                                                                                           Den 29. januar 2023

Miljøministerens besvarelse af spørgsmål nr. S 117 stillet den 20. januar 2023 af Carl Valentin
(SF).

Spørgsmål nr. S 117
”Vil regeringen tage initiativ til at sikre, at der i alle miljøgodkendelser m.v. til minkavl indføjes
en bestemmelse om, at minkavleren ikke kan søge erstatning for økonomisk tab som følge af
vedtagelse af et forbud mod minkavl i EU eller nationalt, sådan at skatteyderne ikke belastes med
denne risiko?”

Svar
Reglerne om miljøgodkendelse m.v. af husdyrbrug med minkavl findes i husdyrbrugloven og
underliggende bekendtgørelser. Husdyrbrugloven skal bl.a. medvirke til at værne om natur, miljø
og landskab. Efter de gældende regler er det grundlæggende formål med husdyrbrugloven at
sikre, at husdyrproduktion sker under hensyntagen til omgivelserne, herunder at der ikke sker
væsentlig virkning på miljøet, som ikke kan imødegås med vilkår. Husdyrbrugloven indeholder
ikke hjemmel til at forbyde erstatning af tab, som følge af et forbud mod minkavl.

Som bekendt udløb det midlertidige forbud mod minkavl med udgangen af 2022, og der
eksisterer ikke på nuværende tidspunkt noget forbud mod minkavl på nationalt eller EU-niveau.
Hvis denne situation ændres, vil der i tilknytning hertil blive taget stilling til, hvorledes et sådant
forbud skal håndteres, herunder om der vil være behov for at ændre husdyrreguleringen.

Magnus Heunicke              /  Nina Porst

Miljøministeriet • Frederiksholms Kanal 26 • 1220 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
