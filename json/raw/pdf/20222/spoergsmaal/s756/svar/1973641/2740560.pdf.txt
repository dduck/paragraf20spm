                                       Klima-, Energi- og Forsyningsudvalget 2022-23 (2. samling)
                                                                                                          Offentligt

Klima-, Energi- og Forsyningsudvalget                                                    Ministeren
Christiansborg
1240 København K                                                                         Dato
                                                                                         23. august 2023
                                                                                         J nr. 2023-4258

Folketingsmedlem Peder Hvelplund (EL) har d. 15. august 2023 stillet mig følgende
spørgsmål nr. S 756, som jeg hermed skal besvare.

Spørgsmål nr. 756
Kan ministeren bekræfte, at det er regeringens hensigt, at den delvist vil nå EU’s
reduktionskrav gennem kvotekøb, som ministeren udtalte i Deadline den 9. august
2023?

Svar
Som led i EU’s Fit for 55-pakke blev EU medlemslandenes reduktionsforpligtelser i
byrdefordelingsaftalen generelt forøget med ca. 10 pct.-point. Danmarks nationale
reduktionsmål blev opjusteret fra 39 pct. til 50 pct. i 2030 i forhold til 2005-niveau.

Byrdefordelingsaftalen omfatter udledninger i landbrug (ekskl. LULUCF), vejtrans-
port, individuel opvarmning af bygninger, mindre industrivirksomheder, øvrigt affald
(ikke affaldsforbrænding) og øvrige mindre udledninger.

Byrdefordelingsaftalens reduktionsforpligtelse kan grundlæggende indfris på to
måder; 1) ved nationale reduktionstiltag og 2) ved brug af fleksibilitetsmekanismer.
Danmark har således mulighed for at benytte forskellige fleksibilitetsmekanismer,
herunder bl.a. annullering af ETS-kvoter svarende til samlet set 8 mio. ton CO2 for
perioden 2021-2030.

Danmark har indtil videre annulleret 4 mio. kvoter for perioden 2021-2025, og det vil
være muligt at anvende disse samt yderligere 4 mio. kvoter i perioden 2026-30 til
indfrielse af byrdefordelingsmålet. Hertil kan Danmark også købe udledningsrettighe-
der fra øvrige EU-lande. Regeringen har ikke taget stilling til anvendelsen heraf.

Med venlig hilsen

Lars Aagaard

                                                                                         Klima-, Energi- og
                                                                                         Forsyningsministeriet

                                                                                         Holmens Kanal 20
                                                                                         1060 København K

                                                                                         T: +45 3392 2800
                                                                                         E: kefm@kefm.dk

                                                                                         www.kefm.dk
                                                                                                        Side 1/1
