                                                                                           Sundhedsudvalget 2022-23 (2. samling)

                                                                                           Slotsholmsgade 10-12  Offentligt
                                                                                           DK-1216 København K

                                                                                           T +45 7226 9000
                                                                                           F +45 7226 9001
                                                                                           M sum@sum.dk
                                                                                           W sum.dk

Folketingets Lovsekretariat                                                                Dato: 14-06-2023
                                                                                           Enhed: SPOLD
                                                                                           Sagsbeh.: DEPSAW
                                                                                           Sagsnr.: 2308079
                                                                                           Dok. nr.: 2727026

Medlem af Folketinget Mette Thiesen (DF) har den 6. juni 2023 stillet følgende
spørgsmål nr. S 687 til indenrigs- og sundhedsministeren, som hermed besvares.

Spørgsmål S 687:
”Hvad mener ministeren om, at udfordringerne med responstider i Gribskov er blevet
værre i løbet af 2023, på trods af at en ny struktur, der netop skulle løse udfordrin-
gerne, trådte i kraft den 1. februar 2023?”

Begrundelse:
Der henvises til artiklen »Færre ambulancer kommer til tiden – trods løfter om det
modsatte« bragt den 1. juni 2023 på Sjællandske Nyheders hjemmeside.

Svar:
Jeg er enig i, at det er vigtigt at være opmærksom på udsving i responstiderne og tage
det alvorligt, når der ses et fald, som det beskrives at være tilfældet i Gribskov Kom-
mune i den artikel, spørger henviser til.

Jeg noterer mig, at formanden for Region Hovedstadens sundhedsudvalg, Christoffer
Buster Reinhardt (KF), udtaler i artiklen, at udsvingene i responstider ikke skyldes den
nye ambulancestruktur i regionen men derimod mangel på ambulancereddere i om-
rådet, hvor leverandøren er i gang med en opmanding i ambulanceberedskabet.

Det er helt grundlæggende, at alle borgere skal kunne føle sig trygge ved, at den
akutte hjælp kommer hurtigt frem, når man har brug for den. Det er også grunden til,
at regeringen inden jul, som opfølgning på sundhedsaftalen af maj 2022, tilførte 15
nye akutberedskaber, herunder ambulancer, akutlægebiler og akutbiler, der skal
styrke akutindsatsen i hele landet. De nye akutberedskaber skal blandt andet bidrage
til, at vi får en bedre dækning i landets yderområder og nedbringe responstiderne i
de dele af landet, hvor responstiden er længst.

Som det også fremgår af den artikel, spørger henviser til, placeres en af nye akutbiler
i Gribskov, hvor den er indviet den 1. juni 2023. Akutbilen kan både fungere som
akutenhed og præhospital visitator. Akutbilen kan også disponeres til de såkaldte ’A-
kørsler’, dvs. i forbindelse med livstruende eller mulig livstruende sygdom eller tilska-
dekomst, og give livreddende behandling inden ambulancen når frem.
Jeg glæder mig over, at akutbilen er sat i drift i Gribskov, og jeg ser frem til at følge re-
gionernes erfaringer med de nye akutberedskaber.

                                          Med venlig hilsen
                                            Sophie Løhde

                                                                                                                                              Side 2
