Folketingets Lovsekretariat              Socialudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Theresa Berg Andersen (SF) har d. 6. februar 2023
2023 - 1435  stillet følgende spørgsmål nr. S 226 til social- og boligministeren, som hermed
             besvares.
Doknr.
667920       Spørgsmål nr. S 226:
             ”Hvad er ministerens planer for politiske drøftelser om at styrke kvaliteten på
Dato         opholdssteder og døgninstitutioner for anbragte børn og unge?
10-02-2023
             Begrundelse
             Der henvises til, at det af aftalen »Børnene Først« fra maj 2021 fremgår, at
             evalueringen af det specialiserede socialområde skulle danne grundlag for
             politiske drøftelser om en specialeplanlægning, herunder i forhold til kvaliteten
             på bl.a. opholdssteder og døgninstitutioner for anbragte børn og unge. Der
             henvises endvidere til, at Folketingets Ombudsmand tidligere har kritiseret
             forholdene for anbragte børn på opholdssteder og institutioner, og at der
             løbende har været en række problematiske sager om vilkårene på
             institutionerne i pressen, herunder aktuelt eksempelvis sagen om
             Bakkegården.”

             Svar:
             Når samfundet vælger at anbringe børn og unge, så følger der også et ansvar
             med for at sikre en god og tryg barndom og ungdom for dem. Derfor skal der
             både være de rette plejefamilier og institutioner at vælge imellem, og derudover
             skal der være den rette faglige kvalitet på anbringelsesstederne.

             Som det fremgår af regeringsgrundlaget vil regeringen indføre en
             specialeplanlægning, og ordførerne vil derfor også blive indkaldt til
             forhandlinger. Her skal vi blandt andet drøfte, hvordan vi kan styrke kvaliteten
             ikke blot på opholdssteder og døgninstitutioner for anbragte børn og unge, men
             også mere generelt på de sociale tilbud.

             Regeringen ønsker dermed også at videreføre den politiske aftale om Børnene
             Først fra maj 2021, hvori der er afsat midler til en kvalitetsramme, der skal
             højne kvaliteten på døgninstitutioner og opholdssteder. Det følger af aftalen, at
             den konkrete udmøntning af midlerne skal ske på baggrund af evalueringen af
             det specialiserede socialområde og de politiske drøftelser om en
             specialeplanlægning. Midlerne for 2022 blev udmøntet af aftalekredsen bag
             Børnene Først af tidshensyn, mens den videre udmøntning af rammen skal
             aftales.

                                                                                                                                               1
Med venlig hilsen
Pernille Rosenkrantz-Theil
Social- og boligminister

                                                                                                                                  2
