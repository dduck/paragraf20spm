Folketingets Lovsekretariat              Socialudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Karina Adsbøl (DD) har d. 24. august 2023 stillet
2023 - 6511  følgende spørgsmål nr. S 774 til social- og boligministeren, som hermed
             besvares.
Doknr.
742945       Spørgsmål nr. S 774:
             ”Er det ministerens holdning, at børn, der er blevet adoptereret, har ret og
Dato         mulighed for at få udleveret deres sagsakter, når de anmoder om dette?”
31-08-2023
             Svar:
             Jeg mener, at alle har krav på at vide, hvor de kommer fra, og hvordan deres
             livsforløb har været. Det gælder også for adopteredes ret til at kende egen
             historie.

             Jeg kan i forlængelse heraf oplyse, at en adopteret kan søge Familieretshuset,
             Adoptionsnævnet eller Ankestyrelsen om aktindsigt i sin adoptionssag. Da et
             barn normalt betragtes som part i de familieretlige sager, der vedrører barnets
             forhold, herunder sager om adoption, er en adopterets adgang til sin egen
             adoptionssag reguleret af forvaltningsloven. Efter §§ 9 og 10 i forvaltningsloven
             har en part som udgangspunkt ret til aktindsigt i alle dokumenter, der vedrører
             sagen. Hvis den adopterede er under 18 år, udøver forældrene barnets
             rettigheder på vegne af barnet. Et barn kan således som altovervejende
             hovedregel ikke på egen hånd søge om aktindsigt i sin adoptionssag.

             Hvis der er tale om en international adoption, kan adopterede derudover også
             henvende sig til Danish International Adoption (DIA), der hjælper adopterede
             og adoptivfamilier, der ønsker at søge efter oplysninger om den adopteredes
             baggrund og historie, hvis adoptionen er gennemført via DIA, AC Børnehjælp,
             DanAdopt eller Glemte Børn.

             Med venlig hilsen
             Pernille Rosenkrantz-Theil
             Social- og boligminister

                             1
