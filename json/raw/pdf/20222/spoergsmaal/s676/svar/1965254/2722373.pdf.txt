Folketingets Lovsekretariat              Ældreudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Marlene Harpsøe (DD) har d. 1. juni 2023 stillet
2023 - 4822  følgende spørgsmål nr. S 676 til ældreministeren, som hermed besvares.

Doknr.       Spørgsmål nr. S 676:
716568       Er ministeren enig med udenrigsministeren i, at flere skal betale for deres
             ældrepleje, jf. artiklen ”Hvad fanden har I gang i? Lars Løkke sætter det lange
Dato         lys på – privilegerede danskere kan selv komme til at betale for deres
09-06-2023   ældrepleje” i Avisen Danmark den 21. maj 2023?

             Svar:
             Den generelle velstandsudvikling har fået befolkningen til at forvente mere og
             mere af velfærdsstaten, så den efterhånden ikke kan følge med længere.
             Den stigende betalingsevne og betalingsvillighed hos mange danskere
             medfører, at kravene til, hvad det offentlige skal levere, stiger. Jeg er derfor
             enig med udenrigsministeren i, at denne udvikling sammen med bl.a.
             udviklingen i demografien, rekrutteringsproblemerne og det voksende
             bureaukrati er blandt grundene til, at vi i den kommende tid bliver nødt til at
             tage diskussionen om, hvordan vi udvikler og indretter ældreområdet for de
             næste generationer. Jeg mener, det er ansvarligt, at vi - på tværs af
             Folketinget, og ikke kun i regeringen - begynder at drøfte generationsplaner,
             som rækker ud over vores levetid.

             Jeg vil gerne slå fast, at regeringen allerede nu har som sit erklærede mål, at
             pengene skal følge med, når vi heldigvis bliver flere ældre. Derfor har
             regeringen kompenseret kommunerne for det demografiske træk i den netop
             indgåede økonomiaftale med kommunerne. Det sikrer, at vi holder hånden
             under velfærden.

             Det er dog vigtigt at have for øje, at flere penge ikke i sig selv løser alle de
             udfordringer, som vi allerede i dag ser på ældreområdet. Svaret er ikke bare at
             tilføre flere penge. Derfor er vi i regeringen bl.a. i gang med at udarbejde et
             forslag til en ny ældrelov, der skal være med til at bevæge Danmark fra en
             velfærdsstat til et velfærdssamfund med langt mere lokal frihed, ansvar og
             engagement, hvor den ældre borger sættes før systemet, og medarbejderne
             mødes med tillid og respekt for fagligheden. Alt sammen med det formål at
             sikre kvaliteten i ældreplejen.

                             1
Med venlig hilsen
Mette Kierkgaard
Ældreminister

                                                                                                                                  2
