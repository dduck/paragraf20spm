Folketingets Lovsekretariat  Miljø- og Fødevareudvalget 2022-23 (2. samling)
Christiansborg                                                                    Offentligt
1240 København K
                                       Den 29. september 2023

Supplerende oplysninger til besvarelse af 7. marts 2023 af spørgsmål nr. S
344

Den 7. marts 2023 besvarede jeg spørgsmål S 344 som lød ”Hvad mener ministeren om det, der
fremgår af artiklen »Novo Nordisk har firdoblet brugen af aber i forsøg siden 2019«, og hvordan
vil ministeren sikre en nedtrapning og ultimativt en udfasning af forsøgsdyr i Danmark?” I be-
svarelsen af spørgsmålet fremgik bl.a. at ”Det kan i øvrigt oplyses, at der i dag ikke er nogen til-
ladelser til dyreforsøg med aber i Danmark, og de omtalte forsøg med aber foregår derfor ikke i
Danmark”.

Fødevarestyrelsen er efter besvarelsen blevet opmærksom på, at der i 2022 blev anvendt 11 aber
(seks halvaber og fem bavianer) til videnskabelige undersøgelser. Undersøgelserne blev gennem-
ført af en zoologisk have og har ophæng i en tilladelse til at udføre videnskabelige undersøgelser på
diverse dyr i haven, der blev givet i 2017.

Den zoologiske have havde således tilladelse til at anvende aber i haven til de videnskabelige un-
dersøgelser. I forbindelse med behandlingen af ansøgning om fornyelse af tilladelsen blev Dyrefor-
søgstilsynet opmærksomme på, at de 11 aber var blevet anvendt i 2022 og blev samtidigt hermed
opmærksom på, at den eksisterende tilladelse ikke var registreret korrekt.

Den zoologiske have har anvendt de 11 aber i forbindelse med videnskabelige undersøgelser om
forbedrede metoder til bedøvelse af disse specifikke abearter. Undersøgelserne er sket umiddelbart
forud for nødvendig aflivning af dyrene. Fødevarestyrelsen har oplyst, at der således ikke er tale
om de biomedicinske forsøg, som er nævnt i artiklen, der henvises til i spørgsmål S 344 eller om
andre biomedicinske forsøg.

                  Jacob Jensen
                                                       /
                                                                            Paolo Drostby

Ministeriet for Fødevarer, Landbrug og Fiskeri • Holbergsgade 6 • 1057 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
