Folketingets Lovsekretariat                                                         Europaudvalget, Miljø- og Fødevareudvalget 2022-23 (2. samling)
Christiansborg                                                                                                                                                  Offentligt
1240 København K
                                                                                                                 Den 8. februar 2023

Hermed sendes besvarelse af spørgsmål nr. S 173, som medlem af Folketinget Mai Villadsen (EL)
har stillet til ministeren for fødevarer, landbrug og fiskeri den 27. januar 2023 (omtrykt til skriftligt
spørgsmål den 1. februar).

Spørgsmål nr. S 173 fra medlem af Folketinget Mai Villadsen (EL)
”Hvorfor mener ministeren ikke, at der bør tages initiativer til nationalt forbud mod visse PFAS-
stoffer, imens vi venter på et eventuelt EU-forbud, som oplyst af ministeren til TV Midtvest, og
hvorfor mener ministeren, at Forbrugerrådet Tænk, Danske Vandværker og Rådet for Grøn om-
stilling tager fejl, når de argumenterer for et nationalt forbud mod PFAS i forbrugerprodukter?”

Svar
Regeringen vil arbejde for et forbud mod PFAS på EU-niveau og samtidig tage initiativ til begræns-
ningen af PFAS på nationalt niveau, som det også fremgår af regeringsgrundlaget. PFAS-forure-
ning er et grænseoverskridende problem, som vi ikke kan løse alene i Danmark. Vi kan dog søge at
gå forrest, som vi blandt andet allerede har gjort ved at indføre et nationalt forbud mod PFAS i
fødevarekontaktmaterialer af pap og papir.

Anvendelse af PFAS til fremstilling af forbrugerprodukter hører til miljøministerens ressort. For så
vidt angår PFAS-forurening i fødevarer og foder, som hører under Fødevareministeriets ressort, er
det ikke meningsfyldt at tale om et egentligt PFAS-forbud – hverken på EU-niveau eller nationalt.
PFAS-indholdet i fødevarer og foder stammer fra utilsigtet miljøforurening, og der vil altid være en
vis baggrundsforurening, som ikke kan elimineres fuldstændigt. Det er dog muligt at regulere og
minimere PFAS-indholdet i fødevarer og foder ved at fastsætte grænseværdier baseret på
sundhedsmæssige risikovurderinger, som det allerede er tilfældet med EU-regler for uønskede ke-
miske stoffer. I denne forbindelse vil jeg arbejde for, at EU-grænseværdierne for PFAS i fødevarer
og foder fastsættes så lavt som praktisk muligt af hensyn til fødevaresikkerhed og forbrugerbeskyt-
telse.

Jacob Jensen

                             /  Paolo Drostby

Ministeriet for Fødevarer, Landbrug og Fiskeri • Holbergsgade 6 • 1057 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
