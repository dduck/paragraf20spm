Folketingets Lovsekretariat  Klima-, Energi- og Forsyningsudvalget 2022-23 (2. samling)
Christiansborg                                                                                  Offentligt
1240 København K
                                                             Ministeren
                                                             Dato
                                                             19. september 2023
                                                             J nr. 2022 - 3524

Folketingsmedlem Morten Messerschmidt (DF) har d. 12. september 2023 stillet
mig følgende spørgsmål S 829, som jeg hermed skal besvare.

Spørgsmål nr. S 829:
Hvilke konkrete skridt vil ministeren tage for at rette op på de 207 mio. kr., der fejl-
agtigt blev fordelt i forbindelse med udbetaling af varmechecken?
(Spm. nr. S 829).

Svar
Indledningsvis vil jeg understrege, at jeg har stor forståelse for, at mange borgere
har haft svært ved at få økonomien til at hænge sammen, og at de seneste års høje
energipriser har været en udfordring for mange.

I lov om varmecheck, som det tidligere Folketing vedtog i april 2022, er der ikke
hjemmel til at kræve varmechecken tilbagebetalt, såfremt varmechecken blev ud-
betalt til borgere uden for den tiltænkte målgruppe. Det er således ikke muligt at
kræve varmechecken tilbagebetalt efter lovens forskrifter. Det tidligere Folketing
blev i forbindelse med vedtagelsen af loven gjort opmærksom på, at det benyttede
datagrundlag rummede fejl, hvilket kunne få konsekvenser for identificeringen af
målgruppen. Det fremgår således af indledningen til lovforslaget, at ” (…) Der vil
derfor både være tilfælde, hvor personer, som ikke er i den tiltænkte målgruppe, får
engangstilskud, og tilfælde, hvor personer, som er i den tiltænkte målgruppe, ikke
får engangstilskud.”

For så vidt angår de 207 mio. kroner, der henvises til i spørgsmålet, forstår jeg         Klima-, Energi- og
spørgsmålet sådan, at der henvises til de fejludbetalinger af varmecheck uden for         Forsyningsministeriet
den tiltænkte målgruppe, som samlet set kan opgøres til ca. 147 mio. kroner. De
ca. 147 mio. kroner består af ca. 64 mio. kr. som følge af fejl eller mangler i data og   Stormgade 2-6
ca. 83 mio. kr., der er udbetalt uberettiget.                                             1470 København K

                                                                                          T: +45 3392 2800
                                                                                          E:

                                                                                          www.kefm.dk
                                                                                                         Side 1/2
De ca. 64 mio. kr. er Energistyrelsens øvre skøn for omfanget af fejludbetalinger
uden for målgruppen på baggrund af fejl og mangler i data, hvilket svarer til 10.700
husstande ud af ca. 411.000 identificerede husstande til en varmecheck. Disse
husstande er berettiget til en varmecheck efter lovens kriterier, da det fremgår af
lov om varmecheck, at det er informationen i registerdata, der afgør, om en hus-
stand vil modtage varmechecken. Dette vil sige, at disse husstande havde ret til en
varmecheck – også selvom deres oplysninger i f.eks. BBR er forkerte.

De ca. 83 mio. kr. er derimod en fejludbetaling, som skyldes, at der i forbindelse
med den automatiske udsøgning og udbetaling af varmecheck pr. 10 august 2022
er anvendt et indkomstbegreb, der afviger fra definitionen i loven. Den anvendte
indkomstopgørelse i den automatiske udbetaling har således været personlig ind-
komst og nettokapitalindkomst (både positiv og negativ nettokapitalindkomst), hvor-
imod loven anvender en indkomstdefinition, der opgøres som personlig indkomst
med tillæg af positiv nettokapitalindkomst.

Fejlen i indkomstberegningen blev opdaget i forbindelse med sagsbehandlingen i
varmecheckens ansøgningsrunde, der har været åben fra d. 14. marts til d. 10. maj
2023, hvorefter fejlen blev rettet, så denne ikke danner grundlag for sagsbehandlin-
gen af ansøgninger i den supplerende ansøgningsrunde. Jeg har oplyst Folketinget
om denne fejl den 22. maj 2023.

Det følger af varmecheck-loven, at de pågældende husstande, der uberettiget har
fået udbetalt en varmecheck, ikke skal betale varmechecken tilbage.

Til sidst vil jeg gøre opmærksom på, at Rigsrevisionen i juni 2023 afgav en beret-
ning om udmøntningen af varmechecken på baggrund af en anmodning fra Statsre-
visorerne. På Rigsrevisionens hjemmeside1 kan relevante dokumenter herom til-
gås, herunder Rigsrevisionens beretning, Statsrevisorernes bemærkninger til beret-
ningen samt min ministerredegørelse til Statsrevisorerne.

Jeg vil fremover være meget opmærksom på, at der kan ske fejl. Især hvis det skal
gå hurtigt, og vi giver os i kast med noget, som vi ikke har lavet før. Selvom alle har
gjort deres bedste, og der er taget forholdsregler for at undgå fejl, er der meget at
lære ud af erfaringerne fra varmechecken.

Med venlig hilsen

Lars Aagaard

1 https://rigsrevisionen.dk/revisionssager-arkiv/2023/jun/beretning-om-varmechecken#hea-
ding1

                                                                                          Side 2/2
