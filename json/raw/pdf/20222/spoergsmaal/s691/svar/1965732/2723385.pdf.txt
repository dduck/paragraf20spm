Folketingets Lovsekretariat              Socialudvalget 2022-23 (2. samling)
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Katrine Daugaard (LA) har d. 6. juni 2023 stillet følgende
2023 - 4913  spørgsmål nr. S 691 til social- og boligministeren, som hermed besvares.

Doknr.       Spørgsmål nr. S 691:
717603       Vil ministeren kommentere artiklen i Politiken den 28. maj 2023 »Kvælertag og
             sexkrænkelser: Skrøbelige piger overfaldes bag lås og slå«, herunder hvorvidt
Dato         ministeren finder det problematisk at udsatte danske unge opholder sig under
13-06-2023   fængselslignende forhold sammen med unge kriminelle?

             Begrundelse
             Der henvises til Politiken den 28. maj 2023 »Kvælertag og sexkrænkelser:
             Skrøbelige piger overfaldes bag lås og slå«.

             Svar:
             Når vi som samfund anbringer børn og unge uden for hjemmet, har vi et særligt
             ansvar for at sikre dem trygge rammer og de bedst mulige betingelser for deres
             udvikling og trivsel. Derfor er det også helt uacceptabelt, når vi hører om disse
             tilfælde med piger, der udsættes for krænkelser på deres anbringelsessted. Det
             er forfærdelige eksempler og noget, vi som samfund, ikke kan være bekendt.

             Kommunerne har et vigtigt ansvar, når det kommer til at vælge det rette
             anbringelsessted. Det er barnets eller den unges behov for støtte, der skal
             være i centrum for anbringelsen. Derudover har kommunen et ansvar for at
             følge op på anbringelsen blandt andet gennem det personrettede tilsyn, først
             efter tre måneder og herefter mindst to gange årligt. Herefter skal kommunen
             på baggrund af den samlede opfølgning vurdere, hvorvidt anbringelsesstedet
             er det rigtige tilbud, herunder også om anbringelsesstedet bør ændres.

             Vi skal sikre, at anbringelsessteder generelt har en kvalitet, som gør det
             forsvarligt at anbringe børn og unge der, og som kan imødekomme deres
             behov for hjælp og støtte. Her spiller socialtilsynet en rolle. Hvis kvaliteten ikke
             er tilstrækkelig kan socialtilsynet skærpe tilsynet og udstede påbud og i sidste
             instans, kan det betyde, at anbringelsesstedet mister sin godkendelse.

             Med aftalen om Børnene Først har vi valgt at videreføre en ”kvalitetsramme”,
             der har til formål at løfte kvaliteten på landets anbringelsessteder. Derudover
             har vi netop vedtaget Barnets lov, der også sætter barnet i fokus, når det
             kommer til anbringelser.

                                                                                                                                               1
Der er ingen tvivl om, at jeg tager de her sager meget alvorligt. Det er et
område, der optager mig meget, og som jeg vil have fokus på i det kommende
år. Blandt andet vil jeg se på en opfølgning på voksenansvarsområdet, som jeg
vil drøfte med udvalget i løbet af året.
Med venlig hilsen
Pernille Rosenkrantz-Theil
Social- og boligminister

                                                                                                                                  2
