                                            Kulturudvalget 2022-23 (2. samling)

                                                        Kulturudvalget 202O1f-f2e2ntligt
                            KUU Alm.del - endeligt svar på spørgsmål 151

                                                                              Offentligt

Folketingets Kulturudvalg                                                                 Kulturministeren
Christiansborg
1240 København K                                                                          Kulturministeriet
                                                                                          Nybrogade 2
                                                                                          1203 København K

                                                                                          Tlf : 33 92 33 70
                                                                                          E-mail : kum@kum.dk
                                                                                          Web : www.kum.dk

                            16. februar 2022

Folketingets Kulturudvalg har den 19. januar 2022, efter ønske fra Zenia Stampe (RV),
stillet mig følgende spørgsmål nr. 151 (Alm. del), som jeg hermed besvarer.

Spørgsmål:
Vil ministeren oplyse, om det er muligt at indføre et bredt streamingsbidrag, der
både omfatter video-on-demand-tjenester som f.eks. Netflix og
videodelingstjenester og sociale medier som f.eks. YouTube og Facebook, eller
om man er nødt til at lave en særskilt skat på videodelingstjenester og sociale
medier, hvis de også skal bidrage til dansk indhold, jf. den franske Youtube-skat?

Svar:
EU-direktivet om audiovisuelle medietjenester (AVMS-direktivet) giver i artikel 13, stk.
2, mulighed for, at EU-landene kan pålægge streamingtjenester, der er juridisk etableret
i et andet medlemsland, at bidrage økonomisk til fremstillingen af europæiske
programmer, hvis tjenesten retter sig mod publikum inden for deres område. Det
indebærer, at Danmark kan pålægge streamingtjenester at bidrage til fremstillingen af
europæiske programmer, herunder dansk indhold, hvis tjenesten retter sig mod et dansk
publikum.

AVMS-direktivet betegner streamingtjenester, som "medietjenesteudbydere". En
"medietjeneste" defineres i direktivet som en udbyder af informerende, underholdende
eller oplysende programmer, der udgives under tjenestens redaktionelle ansvar.
Eksempler på streamingtjenester er TV 2 PLAY, Netflix, HBO Max og Viaplay.

AVMS-direktivet definerer "videodelingsplatformstjenester" som udbydere af
programmer, brugergenererede videoer eller begge dele til offentligheden, som udbyderen
af videodelingsplatformen ikke har noget redaktionelt ansvar for, med henblik på at
informere, underholde eller oplyse. YouTube er et eksempel på en
videodelingsplatformstjeneste.

AVMS-direktivets artikel    13, stk. 2, omfatter alene streamingtjenester
("medietjenesteudbydere").  Det er derfor ikke muligt at lade

                                                                                          Dok. nr. 26847
videodelingsplatformstjenester, som f.eks. YouTube, være omfattet af et eventuelt
kulturbidrag.
Jeg har til brug for besvarelsen af spørgsmålet anmodet Skatteministeriet om et bidrag.
Skatteministeriet har sendt følgende bidrag:
"Således vil et forslag om en eventuel særskilt skat på videodelingstjenester og sociale
medier skulle gennemføres på et andet retligt grundlag. Udformningen af en eventuel
skat på videodelingstjenester og sociale medier i Danmark vil kræve nærmere analyse af
bl.a. retlige, økonomiske og administrative aspekter, herunder også i forhold til
opkrævning af skatten fra udenlandske selskaber uden tilstedeværelse i Danmark.
Det bemærkes i øvrigt, at selskabsbeskatning af tech-giganterne samt øvrige større
multinationale koncerner er omfattet af OECD-aftalen om beskatning af den digitale
økonomi af 8. oktober 2021, som adresserer de skattemæssige udfordringer, der er
forbundet med digitaliseringen af økonomien. Danmark har tilsluttet sig denne aftale.
En eventuel særskilt skat på videodelingstjenester og sociale medier vil skulle være i
overensstemmelse med OECD-aftalens stand-still og roll-back-forpligtelse, hvorunder de
deltagende landene skal tilbagerulle, og ikke senere indføre, nationale digitale
omsætningsskatter og lignende tiltag.
Der henvises i denne forbindelse til skatteministerens svar på SAU, alm. del, spørgsmål
246 og 247."

Ane Halsboe-Jørgensen

                                                                               Side 2
