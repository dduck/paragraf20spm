                                                                                          Sundhedsudvalget 2022-23 (2. samling)

                                                                                          Slotsholmsgade 10-12  Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 14-06-2023
                                                                                          Enhed: SPOLD
                                                                                          Sagsbeh.: DEPSAW
                                                                                          Sagsnr.: 2308079
                                                                                          Dok. nr.: 2727030

Medlem af Folketinget Mette Thiesen (DF) har den 6. juni 2023 stillet følgende
spørgsmål nr. S 688 til indenrigs- og sundhedsministeren, som hermed besvares.

Spørgsmål S 688:
”Mener ministeren, at de tilførte akutberedskaber som følge af sundhedsaftalen fra
maj 2022 er tilstrækkeligt til at løse udfordringerne med for lange responstider i alle
dele af landet, og hvad agter ministeren i benægtende fald at tage af yderligere initia-
tiver for at sikre ensartede hurtigere responstider i hele landet?”

Svar:
Som bekendt tilførte regeringen inden jul midler til regionerne til 15 nye akutbered-
skaber, herunder ambulancer, akutlægebiler og akutbiler, som opfølgning på sund-
hedsaftalen af maj 2022. De ekstra akutberedskaber skal styrke akutindsatsen i hele
landet og skal blandt andet bidrage til, at vi får en bedre dækning i landets yderområ-
der og nedbringe responstiderne i de dele af landet, hvor responstiden i dag er
længst.

De nye akutberedskaber skal desuden være med til at understøtte regionernes igang-
værende, strategiske arbejde med fremskudt præhospital visitation og brug af lig-
gende sygetransport. Det skal bidrage til at aflaste ambulancekørsler, der dermed kan
frigives til de mere akutte kørsler.

Regionerne er på nuværende tidspunkt ved at etablere de nye akutberedskaber,
hvoraf nogle af bilerne allerede er sat i drift, mens andre planlægges at være sat i
drift senere på året.

Foruden de ekstra akutberedskaber har regeringen bevilget midler til en række del-
projekter, der skal understøtte hurtig og sammenhængende behandling af høj kvali-
tet i hele landet. Delprojekterne omfatter blandt andet kompetenceudvikling af am-
bulancepersonalet og styrket sundhedsfaglig visitation i AMK-vagtcentralerne.

Som jeg oplyste til Folketingets sundhedsordførere i forbindelse med min orientering
om udmøntningen af initiativet den 21. december 2022, skal regionerne årligt sende
statusrapporter til Sundhedsstyrelsen med henblik på at sikre løbende udvikling af
den præhospitale indsats. Sundhedsstyrelsen vil i 2026 lave en samlet afrapportering
med henblik på en eventuel kvalificering af styrelsens generelle anbefalinger for den
præhospitale indsats.
Jeg vil naturligvis fortsat holde sundhedsordførerne orienteret herom.
                                          Med venlig hilsen
                                            Sophie Løhde

                                                                                                                                              Side 2
