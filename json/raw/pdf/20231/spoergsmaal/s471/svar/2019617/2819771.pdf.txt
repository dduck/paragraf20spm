Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2024 - 1269
                                                                               Den 5. februar 2024

Miljøministerens besvarelse af spørgsmål nr. S 471 stillet den 29. januar 2024 af Marianne Bigum
(SF).

Spørgsmål nr. S 471
”Er ministeren enig med Region Hovedstaden i, at det er staten, som skal finansiere yderligere
undersøgelser og estimering af omfanget af eventuelle tiltag til håndtering af forureningen ved
Roskilde Fjord og Stålvalseværket, førend forureningen kan kategoriseres som en
generationsforurening?”

Svar
Efter jordforureningsloven § 17. stk. 1 er det regionerne, der gennemfører den offentlige
undersøgelses- og oprydningsindsats i forhold til jordforureninger. Regionerne anvendte 516 mio.
kr. til denne indsats i 2022. Undersøgelser og oprydninger gennemføres på baggrund af en miljø-
og sundhedsmæssig prioritering.

Der blev i forbindelse med aftale om finansloven for 2021 mellem den daværende
socialdemokratiske regering, RV, SF, EL og ALT afsat 630 mio. kr. til oprydning af
generationsforureninger i perioden 2021-2025. Oprydningerne sker efter en plan udarbejdet af
Danske Regioner. I denne plan er prioriteret ti forureninger til undersøgelse og oprydning. Fire af
disse forureninger ligger i hovedstadsområdet.

En forurening ved Stålvalseværket i Frederiksværk indgår ikke i disse prioriterede oprydninger.

På den baggrund kan jeg konstatere, at beslutning og finansiering af yderligere offentlige
undersøgelse og eventuelle afværgeforanstaltninger af jordforureningen ved Stålvalseværket
fortsat ligger i Region Hovedstaden efter jordforureningslovens almindelige regler.

Magnus Heunicke              /  Mikkel Dam Schwartz

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
