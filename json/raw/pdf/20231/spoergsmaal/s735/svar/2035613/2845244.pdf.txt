Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               Den 22. marts 2024

Miljøministerens besvarelse af spørgsmål nr. S 735 stillet den 20. marts af Jette Gottlieb (EL).

Spørgsmål nr. S 735
”Hvad er ministerens holdning til mulighederne for at bygge inden for strandbeskyttelseslinjen,
og er det noget, der konkret arbejdes med i ministeriet?”

Begrundelse
”Som eksempel henvises til Lolland Kommunes planer for det nye forland vest for Rødbyhavn om
at opføre ny bebyggelse nær kysten, jf. spørgsmål nr. S 519 (folketingsåret 2023-24)”.

Svar
Strandbeskyttelseslinjen har til formål at bevare de åbne kyster og de landskabelige,
naturmæssige og rekreative værdier, der er knyttet til kysterne men også offentlighedens adgang
til kysterne. Strandbeskyttede arealer er forbudszoner, hvor der som hovedregel ikke må
foretages ændringer af den eksisterende tilstand. Det betyder, at man ikke må bygge eller indrette
sig lige så frit, som andre steder i landet.

Forbuddet mod tilstandsændringer på de mest kystnære arealer omfattet af
strandbeskyttelseslinjen medvirker således også til at begrænse tilførslen af nyt byggeri og
derigennem en værdiforøgelse til områder, der regelmæssigt kan blive udsat for oversvømmelse
eller kysterosion. Det betyder samtidigt, at man forhindrer en forøgelse af risikoen for værditab
ved bl.a. stormflodshændelser, ligesom der ikke skabes et behov for yderligere kystbeskyttelse.

Det er vigtigt for regeringen, at der er balance mellem benyttelse og beskyttelse af
naturbeskyttede arealer. Justeringer af reglerne relateret til strandbeskyttelseslinjen vil derfor
også altid skulle ses i sammenhæng med ændringer ift. oversvømmelsesrisikoen.

Der bliver løbende set på reglerne om strandbeskyttelseslinjen og klitfredning netop for at sikre
den rette balance. Ændringer af naturbeskyttelseslovens regler om strandbeskyttelse er omfattet
af planlovsforliget og forudsætter derfor enighed i forligskredsen bag planloven.

I forhold til Kystdirektoratets fastlæggelse af den reviderede strandbeskyttelseslinje ved det nye
forland ved Rødbyhavn henvises til svar på MOF alm. del. spm. 746.

Magnus Heunicke              /  Anne Elizabeth Kamstrup

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
