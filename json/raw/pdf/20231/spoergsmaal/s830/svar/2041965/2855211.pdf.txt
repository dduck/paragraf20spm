Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2024 - 4344
                                                                               Den 23. april 2024

Miljøministerens besvarelse af spørgsmål nr. S 830 stillet den 17. april af Lotte Rod (RV).

Spørgsmål nr. S 830
”Hvad er ministerens holdning til at sætte kommunerne fri for regler om nulemissionszoner, så
kommuner såsom Københavns Kommune kan opfylde ønsket om mere end blot én
nulemissionszone?”

Svar
I februar indgik regeringen sammen med SF, EL, RV og ALT en aftale om at sikre lovhjemmel til
at give alle landets kommuner mulighed for hver at oprette én nulemissionszone i mindre
afgrænsede byområder.

Jeg glæder mig over, at Københavns Kommune har tilkendegivet, at de vil benytte muligheden.
Det vil mindske luft- og støjforureningen lokalt til glæde for alle, der har sin dagligdag dér, hvor
kommunen vil placere en nulemissionszone.

Partierne bag aftalen er enige om, at der ikke i første omgang bliver mulighed for flere zoner i de
enkelte kommuner. Det skyldes, at nulemissionszoner er et helt nyt værktøj og der findes endnu
ikke permanente nulemissionszoner i andre europæiske lande, vi kan trække erfaringer fra. For at
sikre mobiliteten og at zonerne ikke leder til uhensigtsmæssig omvejskørsel, er partierne i aftalen
enige om begrænsningen på maksimalt én zone.

Men vi er opmærksomme på ønsket om flere zoner og det fremgår derfor af aftalen, at tre år efter
lovens vedtagelse vil ordningen blive evalueret for at se på zoneantallet pr. kommune og
omfattede køretøjer. Samtidigt ses der på effekten af zonerne og på de praktiske erfaringer i
kommunerne. I evalueringen vil efterspørgslen på nulemissionszoner naturligvis indgå.

Magnus Heunicke              /  Jakob Møller Nielsen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
