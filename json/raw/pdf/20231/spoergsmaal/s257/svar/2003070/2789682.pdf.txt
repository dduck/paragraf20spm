                                    Det Udenrigspolitiske Nævn, Udenrigsudvalget 2023-24
                                                                                                  Offentligt

Udenrigsministeriet                 Asiatisk Plads 2
                                    DK-1448 København K
Folketingets Lovsekretariat         Telefon +45 33 92 00 00
                                    Telefax +45 32 54 05 33
                                    E-mail: um@um.dk
                                    http://www.um.dk

Bilag  Sag/ID Nr.            Enhed  Dato

       23/00427              MENA   28.   november
                                    2023

       Svar på § 20-spørgsmål nr. S 257 stillet den 23.
       november 2023 af Sascha Faxe (ALT) til
       udenrigsministeren.

       Spørgsmål
       Er ministeren bekymret for, at Danmarks manglende støtte til
       FN-resolutionen om en humanitær våbenhvile i Gaza risikerer
       at underminere vores indsats i forhold til Ukraines
       frihedskamp som følge af kritik af dobbeltstandarder og
       selektiv anvendelse af folkeretten, og hvordan mener
       ministeren, at Danmark bør indgå i dialog med det
       overvældende flertal af FN’s medlemslande, som støttede op
       om en øjeblikkelig humanitær våbenhvile, for at understrege
       Danmarks principfaste støtte til folkeretten, respekt for
       menneskerettigheder og fredelig sameksistens?

       Svar
                                          2

For regeringen er det et spørgsmål om at finde de rette
balancer. Resolutionen vedr. situationen i Gaza, der blev
vedtaget af FN’s Generalforsamling den 27. oktober,
indeholdte ikke en fordømmelse af Hamas. Blandt andet
derfor afstod Danmark på resolutionen sammen med flertallet
af EU-medlemslande. Regeringens afståelse har derimod intet
med hverken folkeretten eller overholdelsen af den
humanitære folkeret at gøre. Her har både dansk og EU’s linje
været klar. Israel har ifølge folkeretten ret til selvforsvar, som
skal udøves i overensstemmelse med den humanitære
folkeret, herunder reglerne om beskyttelse af civile.

Herudover er der tale om to væsentlig forskellige situationer.
Rusland har uprovokeret angrebet en fredelig nabostat, mens
Israel har været udsat for et voldsomt terrorangreb.

Fra dansk side har vi stået fast på folkeretten fra start begge
steder.

Fra regeringens side, opfordrer vi fortsat til hurtig, sikker og
uhindret humanitær adgang i Gaza, og vi bakker op om tiltag
for at skabe længerevarende humanitære pauser i
kamphandlingerne, således at nødhjælpen kan komme frem
og civile kan søge i beskyttelse.

Situationen i Gaza står således højt på regeringens dagsorden,
og det er naturligvis et emne, som vi fra dansk side løbende
drøfter i bl.a. EU og FN. Jeg har herudover også haft en række
                                          3

drøftelser med mine arabiske og afrikanske
udenrigsministerkollegaer.
Regeringens støtte til folkeretten samt Ukraines forsvarskamp
er uændret.

                              Med venlig hilsen
                          Lars Løkke Rasmussen
