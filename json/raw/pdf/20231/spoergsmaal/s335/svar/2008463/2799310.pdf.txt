Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2023 - 12371
                                                                               Den 14. december 2023

Miljøministerens besvarelse af spørgsmål nr. S 335 stillet den 11. december 2023 af Sascha Faxe
(ALT).

Spørgsmål nr. S 335
”Mener ministeren, at Miljøstyrelsens praksis med gentagne dispensationer – som formentlig er i
strid med EU-retten – for brug af det forbudte aktivstof Diquat i pesticidet Reglone er rimelig og i
overensstemmelse med regeringens egne målsætninger i regeringsgrundlaget om øget økologi?

Spørgsmålet er stillet på baggrund af juridisk notat af 17. november 2023 med titlen »Notat om
Miljøstyrelsens dispensationspraksis vedrørende brug af pesticidet Reglone« udarbejdet af
Kontra Advokater efter anmodning fra Danmarks Naturfredningsforening.

Svar
Jeg har iværksat en grundig juridisk analyse af det notat af 17. november 2023, som vi har
modtaget fra Danmarks Naturfredningsforening. Samtidig har ministeriet rykket EU-
Kommissionen for en juridisk afklaring af EU-dommen 162/21, som de har lovet at komme med
og som vedrører dispensationsbestemmelsen i plantebeskyttelsesmiddelforordningen.

For så vidt angår regeringens målsætninger i regeringsgrundlaget om øget økologi, kan jeg
oplyse, at der ikke er en direkte sammenhæng mellem målsætningen om at øge det økologiske
areal og praksis med dispensationer, der bliver givet til konventionelle jordbrugere.

Magnus Heunicke              /  Lea Frimann Hansen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
