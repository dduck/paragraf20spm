Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2024 - 2518
                                                                               Den 5. marts 2024

Miljøministerens besvarelse af spørgsmål nr. S 628 stillet den 26. februar 2024 af Carl Valentin
(SF).

Spørgsmål nr. S 628
”Vil ministeren tage initiativ til at sikre, at Pindsvinevennerne i Danmark fortsat kan hjælpe
nødstedte dyr, som de har gjort i mere end 30 år?

Begrundelse
Nyfortolkningen af Artsfredningsbekendtgørelsens § 30 Kapitel 7, § 30, som omtaler pleje af
tilskadekommet vildt eller nødstedt yngel, vil ifølge Pindsvinevennerne i Danmark,
Pindsvinehospitalet Gentofte og Dansk Pindsvinepleje og Beskyttelse få den konsekvens, at
plejestationer ikke længere må pleje syge og på anden vis nødstedte pindsvin.”

Svar
Det er positivt, at borgere og foreninger m.v. ønsker at hjælpe dyr og er villige til at træde til med
en frivillig indsats.

Som oplyst i svaret på S 627 stillet af spørgeren den 26. februar 2024, kan tilskadekomne
pindsvin - det kan fx være et pindsvin, der bliver påkørt af en bil - og nødstedte pindsvineunger -
det kan fx være pindsvineunger, der har mistet deres mor - plejes, indtil de er stærke nok til at
blive udsat i naturen igen. Det følger af artsfredningsbekendtgørelsens § 30. Miljøstyrelsen har
oplyst, at der ikke er tale om en ny fortolkning.

Som også nævnt i svaret på S 627, har Miljøstyrelsen oplyst, at styrelsen er opmærksom på, at der
blandt bl.a. borgere og pindsvineforeninger har været usikkerhed om reglerne på området, og at
Miljøstyrelsen derfor har styrket sin vejledningsindsats på området. Som også nævnt i svaret på S
627 har jeg bedt Miljøstyrelsen om at gå i videre dialog med Pindsvinevennerne i Danmark,
Pindsvinehospitalet Gentofte og Dansk Pindsvinepleje og Beskyttelse om, hvordan de i fællesskab
kan sikre, at pindsvin behandles bedst muligt inden for lovgivningens rammer.

Magnus Heunicke              /  Charlotte Brøndum

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
