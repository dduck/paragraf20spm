                    Det Udenrigspolitiske Nævn, Udenrigsudvalget 2023-24
                                                                                  Offentligt

Sag/ID Nr.  Enhed   Asiatisk Plads 2
                    DK-1448 København K
24/10351    ØKOSIK  Telefon +45 33 92 00 00
                    Telefax +45 32 54 05 33
                    E-mail: um@um.dk
                    http://www.um.dk

                    Dato

                    9. februar 2024

Skriftlig paragraf 20 spørgsmål – svar på spørgsmål S 496 fra
Sascha Faxe (ALT) stillet den 2. februar 2024 til
udenrigsministeren.

Spørgsmål
Vil regeringen i lyset af kendelsen fra Den Internationale Domstol
suspendere al direkte og indirekte dansk våbeneksport til Israel?

Svar
Som tidligere oplyst, er det Rigspolitiet, der udsteder tilladelser til eksport
af forsvarsmateriel. Udenrigsministeriet er høringspart og foretager de
nødvendige udenrigs- og sikkerhedspolitiske vurderinger til brug for
sagsbehandlingen.

Udenrigsministeriet skal høres af Rigspolitiet i alle sager om direkte
eksport af forsvarsmateriel til Israel og i sager om eksport via et andet land
med Israel som kendt slutbruger.

Udenrigsministeriet foretager i den forbindelse en konkret udenrigs- og
sikkerhedspolitik vurdering i overensstemmelse med Rådets fælles
holdning for kontrol med eksport af militærteknologi og –udstyr – og med
vores internationale forpligtelser i øvrigt. Rådets fælles holdning fastsætter
otte kriterier, som medlemsstaterne skal tage i betragtning, når konkrete
eksportansøgninger vurderes. Kriterierne omfatter bl.a. hensynet til
menneskerettighederne, den humanitære folkeret, regional fred og
sikkerhed samt stabilitet.

Rådets fælles holdning anerkender også staternes ret til at overføre midler
til selvforsvar, som er i overensstemmelse med retten til selvforsvar som
anerkendt i FN-pagten.

                                          1
                                          2

ICJ-kendelsen vedrører alene spørgsmålet om foreløbige foranstaltninger.
Domstolen har således ikke taget stilling til, om Israel har begået brud på
folkedrabskonventionen, ligesom Domstolen heller ikke har forholdt sig
til, om Israel har begået brud på andre folkeretlige forpligtelser efter den
humanitære folkeret.
Men det er klart, at det giver anledning til bekymring, at Domstolen har
set behov for at udstede foreløbige foranstaltninger. Det siger noget om
alvoren i den aktuelle humanitære situation. I kendelsen understreges
således, at Israel – og det israelske militær – har pligt til at respektere deres
juridiske pligter efter folkedrabskonventionen og bl.a. sikre, at den
palæstinensiske befolkning i Gaza gives adgang til basale fornødenheder.
Fra dansk side forventer vi naturligvis, at Israel respekterer kendelsen og
overholder de foreløbige foranstaltninger.
På baggrund af kendelsen ses der ikke grundlag for at foretage ændringer
i den danske tilgang til eksport til Israel, der fortsat er restriktiv.
Danmark vil således ikke suspendere al direkte eller indirekte
våbeneksport til Israel.
Ansøgninger om eksport af våben og militært udstyr vurderes fortsat fra
sag til sag i overensstemmelse med Rådets fælles holdning for
eksportkontrol og vores internationale forpligtelser i øvrigt.
Udenrigsministeriet følger naturligvis udviklingen af situationen i Israel og
Palæstina tæt og er i løbende dialog med ligesindede lande herom.

                                Med venlig hilsen

                             Lars Løkke Rasmussen

                                          2
