                                                                                          Beskæftigelsesudvalget 2023-24
                                                                                                                         Offentligt

Folketingets Lovsekretariat                                                               Beskæftigelsesministeriet
lov@ft.dk                                                                                 Holmens Kanal 20
                                                                                          1060 København K
Pia Kjærsgaard (DF)
dfpksekr@ft.dk                                                                            T +45 72 20 50 00
                                                                                          E bm@bm.dk
                                                                                          www.bm.dk

                                                                                          CVR 10172748
                                                                                          26. februar 2024

                                                                                          J.nr. 24/02412 – 2024-1089

Folketingsmedlem Pia Kjærsgaard (DF) har den 16. februar 2024 stillet følgende
spørgsmål nr. S 577, som hermed besvares.

Spørgsmål nr. S 577:
”Hvad er ministerens holdning til, at pensionister i udlandet i dag mister deres pen-
sionsudbetaling i en mellemliggende periode, hvis de ikke bekræfter deres leveat-
test i tide, og finder ministeren herudover anledning til at ændre på praksis fra Ud-
betaling Danmark, så det fremadrettet vil være muligt at få pensionen udbetalt for
den mellemliggende periode, hvis leveattesten bekræftes senere hen?”

Svar:

Som udgangspunkt skal en pensionist have fast bopæl i Danmark for at få tilkendt
og udbetalt pension. Der gælder dog særlige regler for personer med dansk stats-
borgerskab og personer omfattet af EF-forordning nr. 883/04 om koordinering af
de sociale sikringsordninger og personer, som er omfattet af internationale overens-
komster med andre lande. Således kan både danske statsborgere og andre borgere,
der opfylder betingelserne, få udbetalt pension uden for Danmark.

I den forbindelse har myndighederne generelt pligt til at sikre, at borgere, der mod-
tager ydelser, opfylder betingelserne herfor, og til løbende at foretage kontrol af
borgerens forhold. Det gælder i forhold til borgere, der er bosiddende indenfor EU-
/EØS, Schweiz, Storbritannien og 3. lande. Alle modtagere af skattefinansierede
sociale ydelser har uanset bopælsland pligt til at medvirke til at oplyse t om for-
hold, der kan have betydning for retten til ydelsen.

Det er derfor nødvendigt for de danske myndigheder, som udbetaler sociale ydelser
til personer bosat i udlandet, at opretholde en vis kommunikation med personen for
at sikre, at ydelsen udbetales retmæssigt. Det, synes jeg, er et rimeligt princip i for-
hold til brugen af offentlige midler.

Leveattester anvendes til at sikre, at pensionister, som modtager social pension i
udlandet, er i live således, at pensionen ikke udbetales uretmæssigt. Det er særligt
nødvendigt i de tilfælde, hvor der ikke er indgået dataudvekslingsaftaler med bo-
pælslandet om oplysninger om dødsfald. Pensionisten har efter reglerne 3 måneder
til at sende leveattesten til Udbetaling Danmark fra det tidspunkt, hvor leveattesten
modtages af pensionisten. Hvis leveattesten ikke modtages af Udbetaling Danmark
inden for fristen, ophører pensionsudbetalingen med udgangen af den måned, hvori
fristen er udløbet, og genoptages med virkning fra den 1. i måneden, efter at leveat-
testen er modtaget.
Udbetaling Danmark har oplyst, at de løbende arbejder på at indgå dataudveks-
lingsaftaler med andre lande, så Udbetaling Danmark automatisk får besked, hvis
en ydelsesmodtager dør. Dermed er det alene pensionsmodtagere i lande, som ikke
har en dataudvekslingsaftale, der skal indsende en årlig bekræftelse på, at de er i
live. På nuværende tidspunkt har Udbetaling Danmark dataudvekslingsaftaler med
Australien, Island, Norge, Polen, Schweiz, Sverige, Tyskland og fra i år også Spa-
nien. Det betyder, at borgere, der er bosiddende i f.eks. Italien, Tyrkiet eller Thai-
land en gang om året skal bekræfte, at de er i live ved at indsende leveattesten til
Udbetaling Danmark.
Det er naturligvis vigtigt, at vi løbende har fokus på at optimere processerne i for-
bindelse med udbetaling af sociale ydelser til danske borgere bosiddende i udlan-
det.
Venlig hilsen
Ane Halsboe-Jørgensen
Beskæftigelsesminister

                                                                                                   2
