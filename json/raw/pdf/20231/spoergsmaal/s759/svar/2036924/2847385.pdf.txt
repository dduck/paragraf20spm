                                                                                 Børne- og Undervisningsudvalget 2023-24
                                                                                                                             Offentligt

Folketingets Lovsekretariat
Christiansborg

Medlem af Folketinget Lotte Rod (RV) har den 2. april 2024 stillet spørgsmål     Børne- og Undervisningsministeriet
nr. S 759, som hermed besvares.                                                  8. april 2024

Spørgsmål nr. S 759:                                                             Sagsnr.: 24/12079
Hvad er ministerens holdning til, at der blev udbetalt 78,4 mio. kr. mindre
(minus 20 pct.) i perioden 2015-2022 til de gymnasiale uddannelser i Søn-
derjylland, og er dette ifølge ministeren holdbart, når elevtallet falder yder-
ligere de kommende år?

Svar:
Jeg er bekendt med, at nogle gymnasier, herunder i Sønderjylland, har fået
udbetalt mindre i tilskud som følge af blandt andet faldende aktivitet. Det
følger af taxametersystemet, hvor pengene følger den enkelte elev. Når ak-
tiviteten på uddannelsen falder, vil det alt andet lige også medføre færre
omkostninger for institutionerne. Jeg anerkender dog, at det er faktorer,
som kan udfordre institutionernes økonomi – særligt, hvis udviklingen med
faldende aktivitet fortsætter.

Regeringen har en klar ambition om at sikre udbuddet af uddannelser af
høj kvalitet i hele landet. Derfor er jeg også optaget af at adressere de øko-
nomiske vanskeligheder, som bl.a. gymnasier i landdistrikter står over for
som følge af faldende elevtal.

På kort sigt har vi derfor i regeringen sammen med aftalepartierne for fi-
nansloven for 2024 styrket økonomien på gymnasier i udkantsområder ved
at videreføre den midlertidige forhøjelse af udkantstilskuddet til almene
gymnasier for perioden 2024-2027, som ellers stod til at udløbe med ud-
gangen af 2023.

Fremadrettet er det regeringens ambition at se på de økonomiske styrings-
modeller, der er på de forskellige ungdomsuddannelser, jf. regerings-
grundlaget. Derfor vil regeringen arbejde videre med langsigtede tiltag, der
sigter efter at sikre et holdbart og varigt økonomisk grundlag for ung-
domsuddannelser i landdistrikter.

                                     Med venlig hilsen

                             Mattias Tesfaye
