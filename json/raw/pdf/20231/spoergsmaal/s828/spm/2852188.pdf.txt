                                                                                     Sundhedsudvalget 2023-24
                                                                                                             Offentligt

Spørgsmål nr. S 828
§ 20-spørgsmål til skriftlig besvarelse

Til:         Indenrigs- og sundhedsministeren
Dato:        16. april 2024
Stillet af:  Mads Olsen (SF)

Hvad er baggrunden for, at ministeren ikke vil tillade et forsøg med oprettelse
af regionsklinikker på psykologområdet samt digitale psykologtjenester, når
den gratis psykologordning for unge mellem 18 og 24 år er ved at sande til i
lange ventelister?
(Spm. nr. S 828).

Begrundelse
Efter en meget lang sagsbehandlingstid skriver ministeriet i et svar af 23.
marts 2024, at man ikke kan imødekomme Region Nordjyllands ansøgning
om oprettelse af regionsklinikker på psykologområdet samt digitale
psykologtjenester. Årsagen er dybt besynderlig, for som de skriver ”Arbejdets
sigte er således på lange stræk det samme som i Region Nordjyllands
initiativ, ligesom de virkemidler, I lægger op til, naturligt vil indgå i arbejdet.
Indenrigs- og Sundhedsministeriet anerkender således til fulde sigtet med
ansøgningen, men finder det ikke hensigtsmæssigt at iværksætte forsøg
forud for moderniseringsarbejdet…” . Derudover henvises der til den
kommende rapport fra Sundhedsstrukturkommissionen. I SF undrer vi os
over, at regeringen tøver med at lave forsøg med oprettelse af
regionsklinikker, når man ved, at den gratis psykologordning for unge mellem
18 og 24 år er ved at sande til, og at Dansk Psykolog Forening (DP)
estimerer, at unge med angst og depression i dag venter ca. 26 uger – eller
185 dage – på at komme i behandling. Hvis man skal denne ventetid til livs,
så er man nødt til både at handle nu og også bruge flere forskellige værktøjer
bl.a. oprettelse af regionsklinikker, som det også har været tilfældet i forhold
til mangel på praktiserende læger.

Svaret bedes sendt elektronisk til spørgeren på mads.olsen@ft.dk og til
Lovsekretariatet på lov@ft.dk.

På Folketingets formands vegne
Lovsekretariatet

                                                                                     Side 1 | 1
