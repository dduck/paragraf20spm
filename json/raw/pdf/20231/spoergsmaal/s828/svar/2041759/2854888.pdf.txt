                                                                                            Sundhedsudvalget 2023-24

                                                                                            Slotsholmsgade 10-12         Offentligt
                                                                                            DK-1216 København K

                                                                                            T +45 7226 9000
                                                                                            F +45 7226 9001
                                                                                            M sum@sum.dk
                                                                                            W sum.dk

Folketingets Lovsekretariat                                                                 Dato: 23-04-2024
                                                                                            Enhed: Psykiatri og Misbrug
                                                                                            Sagsbeh: tch
                                                                                            Sagsnr.: 2024 - 5256
                                                                                            Dok. nr.: 144056

Medlem af Folketinget Mads Olsen (SF) har den 16. april 2024 stillet følgende
spørgsmål nr. S 828 til indenrigs- og sundhedsministeren, som hermed besvares.

Spørgsmål S 828:
”Hvad er baggrunden for, at ministeren ikke vil tillade et forsøg med oprettelse af
regionsklinikker på psykologområdet samt digitale psykologtjenester, når den gratis
psykologordning for unge mellem 18 og 24 år er ved at sande til i lange ventelister?”

Svar:
Jeg formoder, at spørgeren refererer til Indenrigs- og Sundhedsministeriets nylige
svar til bl.a. Region Nordjylland, hvori sigtet med regionens ansøgning om en
forsøgsordning med oprettelse af regionsklinikker og digitale psykologtjenester blev
anerkendt til fulde, ikke mindst da sådanne overvejelser også i høj grad stemmer
overens med målet for det igangværende moderniseringsarbejde af
psykologordningen. Det er vigtigt, at vi kommer udfordringerne i den nuværende
ordning til livs, som er præget af lange ventetider og ubrugte midler.

På nuværende tidspunkt arbejdes der på konkrete løsningsforslag til, hvordan vi kan
nedbringe ventetiderne samt styrke digitale tilbud og øge geografisk tilgængelighed
af psykologhjælp. I arbejdet er blandt andre Danske Regioner repræsenteret, ligesom
forslaget om regionsklinikker og andre alternative rammer for psykologvirksomhed
drøftes og vurderes. De konkrete løsningsforslag skal tilvejebringe et solidt grundlag
for den efterfølgende beslutning om, hvordan psykologsystemet mest nyttigt kan
moderniseres, så de tilgængelige psykologtilbud giver mest mulig sundhed for
pengene.

På trods af, at sigtet med regionsklinikker og digitale psykologtjenester er i
overensstemmelse med målet med moderniseringen af den nuværende
psykologordning, ville det ikke være hensigtsmæssigt at imødekomme en sådan
ansøgning efter sundhedslovens § 233. Det skyldes, at psykologsystemet, som vi
kender det i dag, står over for en modernisering, der har en væsentligt kortere
tidshorisont end forsøgsordninger efter sundhedslovens § 233 normalt har. Det ville
ikke være logisk at give tilladelse til at oprette de alternative tilbud for potentielt at
ændre rammerne i ordningen inden for nærmere fremtid.

                                          Med venlig hilsen

                                            Sophie Løhde
