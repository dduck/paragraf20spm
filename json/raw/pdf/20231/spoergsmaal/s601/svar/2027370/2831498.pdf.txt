                                                     Retsudvalget 2023-24

                                                  Retsudvalget 202O3f-f2e4ntligt
                   REU Alm.del - endeligt svar på spørgsmål 617

                                                                     Offentligt

Folketinget                                                                     Dato:     8. februar 2024
Retsudvalget                                                                    Kontor:   Politikontoret
Christiansborg                                                                  Sagsbeh:  Emilie Green van de Ven
1240 København K                                                                Sagsnr.:  2024-01381
DK Danmark                                                                      Dok.:     3139933

Besvarelse af spørgsmål nr. 617 (Alm. del) fra Folketingets Retsudvalg

Hermed sendes besvarelse af spørgsmål nr. 617 (Alm. del), som
Folketingets Retsudvalg har stillet til justitsministeren den 25. januar 2024.
Spørgsmålet er stillet efter ønske fra Betina Kastbjerg (DD).

Peter Hummelgaard

                   /
                                         Maria Carlsson

                                                                                Slotsholmsgade 10
                                                                                1216 København K.
                                                                                T +45 7226 8400
                                                                                www.justitsministeriet.dk
                                                                                jm@jm.dk

                                                                                Side 1/4
Spørgsmål nr. 617 (Alm. del) fra Folketingets Retsudvalg:

       ”Vil ministeren som opfølgning på samråd den 18/1-2024 om
       omvendt fodlænke udarbejde en detaljeret tidsplan fra maj 2023
       og indtil den 18/1-2024, der angiver, hvilke specifikke
       sagsskridt m.v. justitsministeren og/eller Justitsministeriet har
       taget siden den 30. maj 2023, hvor Retsudvalget afgav en
       beretning over beslutningsforslag B 78 om forsøgsordning med
       omvendt fodlænke, som skal beskytte ofre for partnervold og
       stalking (2022-23, 2. samling), for at der iværksættes en
       forsøgsordning med omvendt fodlænke i Danmark?”

Svar:

1. Justitsministeriet anmodede i foråret 2023 Rigspolitiet om at afdække
muligheden for, at politiet ville kunne løfte en eventuel forsøgsordning med
omvendt fodlænke eller dele heraf, herunder i relation til den it-mæssige
understøttelse af ordningen, og hvad tidshorisonten i givet fald ville være.
Justitsministeriet delte i den forbindelse oplysninger om den norske ordning
og de norske erfaringer hermed, som ministeriet har indhentet, og som
ministeriet har redegjort nærmere for i Justitsministeriets besvarelser af 20.
februar 2023 af spørgsmål nr. 272-273 (Alm. del) fra Folketingets
Retsudvalg med bilag, med Rigspolitiet.

Som Folketingets Retsudvalg ved flere tilfælde er blevet orienteret om, har
politiet væsentlige udfordringer på it-området. Rigspolitiet har med
baggrund i udfordringerne vurderet det nødvendigt at gennemføre en
replanlægning af politiets it-portefølje, hvor en række projekter er blevet
udskudt og nedlukket for at skabe plads til de mest kritiske projekter for
dansk politi. Arbejdet med replanlægningen blev afsluttet i foråret 2023 og
blev drøftet på et møde i forligskredsen bag flerårsaftalen for politiets og
anklagemyndighedens økonomi 2021-2023 den 9. maj 2023. Forligskredsen
modtog herefter en skriftlig orientering, som også blev sendt til Folketingets
Retsudvalg den 16. maj 2023, jf. bilag 184 (Alm. del) til Folketingets
Retsudvalg om orientering om replanlægning af Rigspolitiets it-
udviklingsportefølje 2022-23 (2. samling). Af orienteringen fremgik bl.a.
Rigspolitiets prioritering af projekterne i it-udviklingsporteføljen.

Hverken iværksættelse af et forsøgsprojekt med omvendte fodlænker eller
iværksættelse af en forundersøgelse af, hvad et sådant forsøgsprojekt vil
kræve, var blandt de prioriterede projekter.

                                                                                                                                               Side 2/4
Justitsministeriet vil i den kommende tid orientere forligskredsen og
Retsudvalget om status på politiets it-udfordringer, herunder fremdriften i
de prioriterede it-udviklingsprojekter.

Parallelt med, at Justitsministeriet indledte en dialog med Rigspolitiet om
muligheden for at iværksætte en forsøgsordning, indsamlede
Justitsministeriet endvidere nærmere information om overvejelserne om
lignende ordninger i Sverige og Finland.

Omvendte fodlænker blev også drøftet på det nordiske justitsministermøde
den 17.-18. september 2023. Der kan i den forbindelse henvises til
Justitsministeriet samtidige besvarelse af spørgsmål nr. 599 (Alm. del) fra
Folketingets Retsudvalg.

2. Som jeg tilkendegav under 1. behandlingen af beslutningsforslag nr. B 78
den 12. maj 2023 og min besvarelse af samrådsspørgsmål AI den 18. januar
2024, kræver indførelsen af en forsøgsordning i Danmark et grundigt
forarbejde. Det er særligt it-understøttelsen, der udgør den væsentligste
hindring i forhold til at kunne iværksætte en forsøgsordning.

Rigspolitiets fokus på de prioriterede projekter betyder, at der lige nu ikke
er kapacitet til at foretage en forundersøgelse af, hvad et it-projekt med
omvendte fodlænker vil kræve. Rigspolitiet oplyser dog, at Rigspolitiet i
løbet af 1. halvår af 2024 vil foretage en vurdering af, om den nuværende
portefølje skal køre uændret videre, eller om det er nødvendigt at
gennemføre en fornyet prioritering af porteføljen.

Justitsministeriet er i lyset af it-udfordringerne hos politiet i gang med at
overveje, om kriminalforsorgen vil kunne bistå med it-understøttelse af en
forsøgsordning. Justitsministeriet er i den forbindelse i dialog med
Rigspolitiet og Direktoratet for Kriminalforsorgen herom.

I forhold til en mulig løsning, hvor kriminalforsorgen bistår med it-
understøttelsen, bemærkes det, at omvendte fodlænker vil indebære en
anden it-understøttelse end de almindelige elektroniske fodlænker, der i dag
bruges i kriminalforsorgen, når en domfældt skal afsone en straf. Det
betyder bl.a., at it-understøttelsen af omvendte fodlænker – på samme måde
som hos politiet – vil kræve iværksættelse af et nyt it-projekt. Derfor vil der
skulle foretages en kortlægning af, hvilke nedprioriteringer iværksættelse af

                                                                                                                                               Side 3/4
en forundersøgelse af løsningen vil have for kriminalforsorgens
igangværende og planlagte projekter.

Det indebærer, at en placering af it-understøttelsen hos kriminalforsorgen
ikke nødvendigvis vil indebære en markant tidsmæssig fremrykkelse af
projektet.

Med henblik på at understøtte den allerede iværksatte dialog har jeg taget
initiativ til et møde med rigspolitichefen og direktøren for kriminalforsorgen
med henblik på at drøfte, hvordan en ordning med omvendte fodlænker vil
kunne gennemføres i Danmark.

Herudover skal Rigspolitiet, Direktoratet for Kriminalforsorgen og
Justitsministeriet på besøg i Norge den 5. marts 2024 med det formål at få
en bedre forståelse af den norske ordning, herunder it-systemet, som
ordningen er koblet op på, og de it-mæssige implikationer, som ordningen
har givet anledning til.

3. Som jeg også understregede under min besvarelse af samrådsspørgsmål
AI den 18. januar 2024, skal der ikke herske tvivl om, at arbejdet med at
indføre en forsøgsordning med omvendt fodlænke er særdeles vigtigt, og at
en forsøgsordning står meget højt på min liste over prioriteringer.

Det er naturligvis utilfredsstillende, at it-understøttelse skal stå i vejen for et
projekt, der er bred politisk enighed om, og som potentielt vil kunne gøre en
forskel for de ofre, der oplever utryghed og frygt. Det er imidlertid desværre
sådan, virkeligheden ser ud, hvilket vi er nødt til at tage højde for. De it-
mæssige udfordringer ændrer imidlertid ikke på, at myndighederne løbende
overvejer tilrettelæggelsen af en ordning, så man kan komme i gang, så snart
der er teknisk mulighed for det.

                                                                                                                                               Side 4/4
