Folketingets Lovsekretariat                               Socialudvalget 2023-24
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Kirsten Normann Andersen (SF) har d. 21. november
2023 - 8902  2023 stillet følgende spørgsmål nr. S 239 til social- og boligministeren, som
             hermed besvares.
Doknr.
787423       Spørgsmål nr. S 239:
             ”Synes ministeren, at en borger med handicap pr. definition skal overgå til
Dato         ældrepleje, når den pågældende overgår til folkepension?”
30-11-2023
             Svar:
             Det lægges til grund for svaret, at spørgeren med ’ældrepleje’ refererer til
             personlig og praktisk hjælp, som gives efter servicelovens § 83.

             Personkredsen for § 83 er personer, som på grund af midlertidigt eller varigt
             nedsat fysisk eller psykisk funktionsevne eller særlige sociale problemer ikke
             selv kan udføre disse opgaver. Hjælpen ydes på baggrund af en konkret og
             individuel vurdering af borgerens behov for hjælp og kan derfor ydes til både
             ældre og personer med handicap uafhængigt af alder.

             I den konkrete sag, har borgeren fået frakendt sin BPA-ordning med henvisning
             til, at borgeren, som er folkepensionist, ikke længere er erhvervsaktiv.

             Der er ikke fastsat en øvre aldersgrænse for BPA efter servicelovens § 96.
             Vurderingen af om borgeren er i personkredsen for støtte efter denne
             bestemmelse handler med andre ord om borgerens funktionsniveau og behov
             for støtte til pleje, overvågning eller ledsagelse.

             Det er ikke et krav for støtte efter § 96, at man er i beskæftigelse. Det vil sige,
             at det forhold, at en borger er folkepensionist og ikke længere er i arbejde, ikke
             i sig selv kan begrunde en frakendelse af ordningen. Derimod kan et ændret
             behov som følge af en ændring i borgerens livssituation godt potentielt
             begrunde en frakendelse af BPA-ordningen eller en nedsættelse af
             hjælpertimer. Det vil som altid komme an på en konkret og individuel vurdering.

             Det er således hverken intentionen med reglerne om BPA eller min holdning, at
             borgere pr. definition bør overgå fra BPA til personlig og praktisk hjælp, når de
             overgår til folkepension.

                             1
Med venlig hilsen
Pernille Rosenkrantz-Theil
Social- og boligminister

                                                                                                                                  2
