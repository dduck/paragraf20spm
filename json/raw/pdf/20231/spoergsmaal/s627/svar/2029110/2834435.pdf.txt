                             Miljø- og Fødevareudvalget 2023-24
                                                                 Offentligt

Folketingets Lovsekretariat  J.nr. 2024 - 2518
Christiansborg               Den 5. marts 2024
1240 København K

Miljøministerens besvarelse af spørgsmål nr. S 627 stillet den 26. februar 2024 af Carl Valentin
(SF).

Spørgsmål nr. S 627
”Mener ministeren, i et dyreetisk perspektiv, at det er hensigtsmæssigt, at nyfortolkningen af
Artsfredningsbekendtgørelsen forhindrer, at syge og nødstedte pindsvin hjælpes?

Begrundelse
Nyfortolkningen af Artsfredningsbekendtgørelsens kapitel 7, § 30, som omtaler pleje af
tilskadekommet vildt eller nødstedt yngel, vil ifølge Pindsvinevennerne i Danmark,
Pindsvinehospitalet Gentofte og Dansk Pindsvinepleje og Beskyttelse få den konsekvens, at
plejestationer ikke længere må pleje syge og på anden vis nødstedte pindsvin.”

Svar
Det er positivt, at borgere og foreninger m.v. ønsker at hjælpe dyr og er villige til at træde til med
en frivillig indsats.

Tilskadekomne pindsvin - det kan fx være et pindsvin, der bliver påkørt af en bil - og nødstedte
pindsvineunger - det kan fx være pindsvineunger, der har mistet deres mor - skal selvfølgelig
kunne plejes, indtil de er stærke nok til at blive udsat i naturen igen. Det sikrer vi med de
gældende regler om pleje af pindsvin og andet vildt i artsfredningsbekendtgørelsens § 30.

Da det kræver særlige kompetencer at pleje vildt såsom pindsvin, skal plejen foretages af
autoriserede personer eller virksomheder, så vi sikrer, at pindsvin behandles så hensigtsmæssigt
som muligt.

Miljøstyrelsen har oplyst, at der ikke er tale om en ny fortolkning af
artsfredningsbekendtgørelsens § 30. Det fremgår direkte af bestemmelsen, at bl.a. pindsvin,
sæler og visse fugle kun må plejes, hvis de er ”tilskadekommet vildt eller nødstedt yngel”, og de
”må kun må plejes af en person eller virksomhed, der er bemyndiget” til det.

Reglerne sikrer altså, at tilskadekomne pindsvin og nødstedte pindsvineunger kan plejes, og
reglerne sætter også en grænse for, hvornår man må pleje pindsvin og andre vilde dyr. Det er
nødvendigt for at sikre, at naturen ikke forstyrres unødigt, og de vilde dyr opretholder en naturlig
adfærd, så vi kan opretholde vild natur og fremme biodiversitet i Danmark.

Miljøstyrelsen har oplyst, at styrelsen er opmærksom på, at der blandt bl.a. borgere og
pindsvineforeninger har været usikkerhed om reglerne på området. For at imødegå det og skabe
klarhed om reglerne har Miljøstyrelsen styrket sin vejledningsindsats på området og har bl.a.
inviteret pindsvineforeninger og øvrige centrale interessenter på området til et informationsmøde
om reglerne, der blev afholdt i efteråret 2023.

Jeg har bedt Miljøstyrelsen om, at gå i videre dialog med Pindsvinevennerne i Danmark,
Pindsvinehospitalet Gentofte og Dansk Pindsvinepleje og Beskyttelse om, hvordan de i fællesskab
kan sikre, at pindsvin behandles bedst muligt inden for lovgivningens rammer.

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
Magnus Heunicke  /  Charlotte Brøndum

                                       2
