                                                                                         Retsudvalget 2023-24
                                                                                                          Offentligt

Folketinget                                                                    Dato:     19. januar 2024
Lovsekretariatet                                                               Kontor:   Strafferetskontoret
Christiansborg                                                                 Sagsbeh:  Lea Elkjær Tarpgård
1240 København K                                                               Sagsnr.:  2024-00645
DK Danmark                                                                     Dok.:     3122875

Besvarelse af spørgsmål nr. S 407 fra medlem af Folketinget Mikkel
Bjørn (DF).

Hermed sendes besvarelse af spørgsmål nr. S 407, som medlem af
Folketinget Mikkel Bjørn (DF) har stillet til justitsministeren den 8. januar
2024.

Peter Hummelgaard

                   /
                                Morten Holland Heide

                                                                               Slotsholmsgade 10
                                                                               1216 København K.
                                                                               T +45 7226 8400
                                                                               www.justitsministeriet.dk
                                                                               jm@jm.dk

                                                                               Side 1/2
Spørgsmål nr. S 407 fra medlem af Folketinget Mikkel Bjørn (DF):

       ”Hvad mener ministeren om den stigning i antallet af
       voldtægtsanmeldelser, der er observeret siden samtykkelovens
       implementering, særligt set i lyset af de tilfælde hvor historier
       om voldtægt falder fuldstændig fra hinanden, men der ikke
       rejses sigtelse for falsk anmeldelse, og mener ministeren, at der
       er behov for ændringer i håndteringen af sådanne sager?”

Svar:

Den samtykkebaserede voldtægtsbestemmelse var et helt afgørende skridt
for ligestillingen i Danmark. Både for de personer, som bliver udsat for
overgreb, og for den måde, vi taler om sex på. Jeg synes, det er positivt, at
flere anmelder voldtægt, og at der også ses tegn på, at lovgivningen fører til
flere domme. Mit håb er på den længere bane, at samtykkelovgivningen
også vil føre til en varig kulturændring i samfundet, så vi i fremtiden vil se
færre voldtægtssager.

Falsk anklage kan straffes efter straffelovens § 164, stk. 1, hvorefter en
person, der afgiver urigtige oplysninger til en offentlig myndighed med
forsæt til, at en uskyldig derved bliver sigtet, dømt eller undergivet
strafferetlig retsfølge for et strafbart forhold, straffes med fængsel indtil 6
år.

Det er en betingelse for at dømme for falsk anklage, at anmelderen har
forsæt til, at en uskyldig bliver strafforfulgt.

Voldtægtssager er komplekse sager, der bl.a. kan handle om de involverede
personers opfattelse af situationen, og hvor det ofte vil være påstand mod
påstand. Det forhold, at anklagemyndigheden i en konkret sag ikke rejser
tiltale for voldtægt, eller at domstolene frifinder en person for voldtægt, er
således ikke ensbetydende med, at der er sket en falsk anklage.

Jeg har tiltro til, at politiet og anklagemyndigheden i forbindelse med
behandlingen af voldtægtssager indleder sager om falsk anklage, hvis der er
grundlag for det.

Jeg har derfor for nuværende ikke planer om at ændre på myndighedernes
håndtering af sådanne sager.

                                                                                                                                               Side 2/2
