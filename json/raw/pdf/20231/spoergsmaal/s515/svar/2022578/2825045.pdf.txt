                                                                                          Sundhedsudvalget 2023-24

                                                                                          Slotsholmsgade 10-12   Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 14-02-2024
                                                                                          Enhed: Sygehuspolitik
                                                                                          Sagsbeh: lva
                                                                                          Sagsnr.:2024 - 2153
                                                                                          Dok. nr.: 99039

Medlem af Folketinget Per Larsen (KF) har den 7. februar 2024 stillet følgende
spørgsmål nr. S 515 til indenrigs- og sundhedsministeren, som hermed besvares.

Spørgsmål S 515:
”Er det ministerens holdning, at man kan løse problemet med lægedækning i
Danmark uden at nå målet om, at vi skal have 6.500 læger uddannet i almen medicin
i 2035?”

Svar:
De praktiserende læger spiller en helt central rolle i vores sundhedsvæsen, men flere
steder er der desværre mangel på dem. Regeringen er meget optaget af at styrke det
nære sundhedsvæsen, herunder understøtte lægedækning i almen praksis i alle dele
af landet og besættelse af uddannelsesstillingerne i almen medicin.

I forlængelse af Aftale om sundhedsreform af 20. maj 2022 har Regeringen derfor
igangsat en række initiativer, som skal gøre det mere attraktivt for nyuddannede
læger at praktisere i områder, hvor der mangler praktiserende læger. Vi har bl.a. afsat
midler til flere licensklinikker og givet mulighed for, at regionerne kan yde et særligt
vederlag til læger i områder med lægemangel. Desuden styrker vi mulighederne for
at rekruttere til lægedækningstruede områder igennem mere attraktive
uddannelsesforløb - fx øger vi mulighederne for at oprette forløb, hvor
uddannelseslæger ikke skal flytte bopæl, når de skifter fra deres introduktionsstilling
til et hoveduddannelsesforløb.

Regeringen har derudover nedsat Sundhedsstrukturkommissionen, som bl.a. har til
opgave at se på, hvordan det nære sundhedsvæsen kan styrkes, hvordan vi kan
nedbringe geografisk og social ulighed, ligesom kommissionen skal komme med
anbefalinger til den fremadrettede organisering og styring af almen praksis. Jeg ser
frem til at modtage kommissionens anbefalinger i foråret 2024.

Jeg vil fortsat følge området tæt.

                                          Med venlig hilsen

                                            Sophie Løhde
