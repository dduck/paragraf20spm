                                                                                       Beskæftigelsesudvalget 2023-24
                                                                                                                      Offentligt

Folketingets Lovsekretariat                                                            Beskæftigelsesministeriet
lov@ft.dk                                                                              Holmens Kanal 20
                                                                                       1060 København K
Nick Zimmermann (DF)
nick.zimmermann@ft.dk                                                                  T +45 72 20 50 00
                                                                                       E bm@bm.dk
Folketingsmedlem Nick Zimmermann (DF) har den 25. januar 2024 stillet følgende         www.bm.dk
spørgsmål nr. S 459, som hermed besvares.
                                                                                       CVR 10172748
Spørgsmål nr. S 459:
”Vil ministeren arbejde for, at Senior Erhverv, der er en organisation, der drives af  J.nr. 2024 - 632
mange frivillige kræfter og årligt sikrer op mod 1.000 seniorer beskæftigelse, kan     1. februar 2024
komme på næste års finanslov, så flere seniorer kommer i beskæftigelse?”

Svar:
Som led i Aftale om udmøntning af reserven til foranstaltninger på social-, sund-
heds- og arbejdsmarkedsområdet 2022-2025 af november 2021 (SSA-reserven) er
der afsat en bevilling til ordningen Senior Erhverv (selvaktiveringsgrupper for seni-
orer) på finanslovens § 17.59.31.15. I 2024 er der afsat 7,4 mio. kr., mens der i
2025 er afsat 3,7 mio. kr. (2024-pl).

I regeringen har vi fokus på at gøre det mere attraktivt for seniorer at fortsætte på
arbejdsmarkedet. Vi har bl.a. fjernet nogle af de økonomiske barrierer, seniorer
møder på arbejdsmarkedet, da vi sammen med et bredt flertal af Folketingets par-
tier har afskaffet den såkaldte ægtefællemodregning for folke-, senior- og førtids-
pensionister og afskaffet modregningen for det man selv tjener ved siden af i folke-
pensionens grundbeløb og pensionstillæg. Det betyder, at seniorer med ro i maven
kan fortsætte på arbejdsmarkedet. Det er vigtige skridt i den rigtige retning, men
langt hen ad vejen handler det også om kulturelle barrierer og rammerne på den en-
kelte arbejdsplads.

Til at se nærmere på netop kulturændringer, afsatte regeringen og aftalepartierne
bag finansloven for 2023 42 mio. kr. i 2023-2026 til Videnscenter for fastholdelse
af seniorer på arbejdsmarkedet, der er oprettet i regi af Det Nationale Forsknings-
og Analysecenter (VIVE). Centeret skal indsamle eksisterende viden om tiltag og
gode erfaringer, der allerede findes på arbejdspladserne i dag og bidrage med ny vi-
den.

Jeg ser frem til efteråret, hvor vi i regeringen sammen med Folketingets partier skal
forhandle finansloven for 2025, herunder udmøntningen af SSA-reserven for 2025-
2028.

Venlig hilsen

Ane Halsboe-Jørgensen
Beskæftigelsesminister
