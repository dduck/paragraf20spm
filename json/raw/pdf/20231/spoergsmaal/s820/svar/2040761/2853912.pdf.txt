Folketingets Miljø- og Fødevareudvalg                                    Miljø- og Fødevareudvalget 2023-24
Christiansborg                                        Miljø- og Fødevareudvalget 2022-23 (2. samOlifnfegn) tligt
1240 København K                       (Omtryk - 03-07-2023 - Tilrettet titel) MOF Alm.del - Bilag 483

                                                                                                             Offentligt

                                                               2023-2753
                                                               Den 29. juni 2023

Orientering om fejlbehæftede beregninger for kvotekoncentration
Ministeriet for Fødevarer, Landbrug og Fiskeri er gennem arbejdet med forenkling af
reguleringsbekendtgørelsen blevet opmærksom på, at grundlaget for Fiskeristyrelsens beregning af den
enkelte fiskers kvotekoncentration i en række tilfælde er fejlbehæftet.

Reglerne om kvotekoncentration fremgår af kapitel 6 i bekendtgørelse nr. 1586 af 22. december 2022,
som ændret ved bekendtgørelse nr. 28 af 10. januar 2023, om regulering af fiskeriet
(reguleringsbekendtgørelsen). Reglerne sætter lofter for, hvor mange kvoteandele den enkelte fisker må
eje.

Der er fastsat en kvote for de fleste fiskebestande, og denne kvote er fordelt til forskellige formål. Den
største del af kvoten fordeles som kvoteandele til fiskerne. Disse kvoteandele opgøres som en promille
af den del af den samlede kvote for den pågældende fiskebestand, der er afsat til kvoteandele til fiskerne.
Disse promiller udløser hvert år en konkret mængde fisk, en såkaldt årsmængde. For at sikre, at
kvoteandelene ikke koncentreres hos for få fiskere, er der indført lofter for, hvor mange kvoteandele en
fisker må eje, de såkaldte kvotekoncentrationslofter.

Fiskeristyrelsen beregner kvotekoncentration for den enkelte fisker ud fra en forudsætning om, at der
for hver kvote er tildelt 1.000 kvoteandele (1000 promille) til fiskerne. Denne beregningstekniske
forudsætning har imidlertid vist sig ikke at svare til styrelsens faktiske tildeling af kvoteandele.
Eksempelvis fordi nogle fiskere har fået korrigeret deres kvoteandele som følge af klagesager mv. i
forbindelse med tildeling af kvoteandele i 2007. Således har styrelsen tildelt enten mere eller mindre
end 1000 kvoteandele for en række kvoter. Fiskeristyrelsen har dermed tildelt kvoteandele på én måde
og udregnet kvotekoncentration på en anden måde. Det betyder, at fiskernes kvotekoncentration er
blevet under- eller overvurderet i en række tilfælde.

Ministeriet for Fødevarer, Landbrug og Fiskeri er ved at afdække omfanget og konsekvenserne af de
ukorrekte beregninger. Ministeriet har i denne forbindelse konstateret, at der som følge af de ukorrekte
beregninger vil være fiskere, som overskrider kvotekoncentrationslofterne uden at have kendskab hertil.
Ligeledes kan der være fiskere, som har modtaget ukorrekt vejledning fra Fiskeristyrelsen angående
kvotekoncentrationslofterne, eller som uberettiget har modtaget påbud fra Fiskeristyrelsen om at
afhænde kvoteandele baseret på en fejlagtig forudsætning hos styrelsen om, at fiskerne overskred
kvotekoncentrationsloftet.

Ministeriet for Fødevarer, Landbrug og Fiskeri • Holbergsgade 6 • 1057 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
Der arbejdes nu på at etablere en løsning for de fiskere, som er berørt af det fejlbehæftede grundlag for
Fiskeristyrelsens beregninger. Ministeriet vil i den forbindelse arbejde for at sikre, at fiskere, som på
grund af fejlberegningerne aktuelt ejer kvoteandele over kvotekoncentrationslofterne, ikke pålægges at
afstå disse andele.

Som bekendt forventes Fiskerikommissionen i oktober 2023 at afgive sine anbefalinger om fremtidens
fiskeri. Jeg vil sikre, at der i forbindelse med opfølgningen på disse anbefalinger også tages højde for
behovet for eventuel revision af reglerne om kvotekoncentrationslofter i reguleringsbekendtgørelsen
med henblik på at tage højde for den tidligere nævnte fejladministration.

I mellemtiden har jeg bedt Fiskeristyrelsen om konkret at dispensere fra reguleringsbekendtgørelsens
bestemmelser om kvotekoncentrationslofter for de fiskere, der aktuelt uforvarende ejer kvoteandele,
som overstiger lofterne. Det betyder, at de pågældende fiskere ikke vil blive pålagt at afhænde de
kvoteandele, som overstiger kvotekoncentrationsloftet. Fiskeristyrelsen vil samtidig vurdere, om der er
grundlag for at genoptage tidligere afgørelser om påbud om afhændelse af kvoteandele.

Jacob Jensen

              /
                                Nicolai Højlund

                                                 2
