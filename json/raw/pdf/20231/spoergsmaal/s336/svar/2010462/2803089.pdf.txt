Folketingets Lovsekretariat      Miljø- og Fødevareudvalget 2023-24
Christiansborg                                                        Offentligt
1240 København K
                             Den 19. december 2023

Miljøministerens besvarelse af spørgsmål nr. S 336 stillet den 13. december 2023 af Søren Egge
Rasmussen (EL).

Spørgsmål nr. S 336
”Kan ministeren bekræfte, at han er enig med sin forgænger Lea Wermelin, da hun 27. august
2019 på regeringens vegne slog fast, at man ikke ønskede flere eller større havbrug i danske
farvande?”

Begrundelse
Der henvises til daværende miljøminister Lea Wermelins udtalelser i nyhed af 27. august 2019
med titlen »Ikke flere og større havbrug i Danmark« på hjemmesiden regeringen.dk.
Fiskeproduktion i åbne netbure til havs er en stærkt belastende produktionsform, som ikke giver
mulighed for rensning for foderrester og fiskefækalier, men udleder det hele direkte i havmiljøet
med øget algevækst og iltforbrug til følge. Produktion i landbaserede saltvandsanlæg giver
derimod mulighed for rensning af spildevandsstrømmen, i lighed med hvad der sker i
ferskvandsdambrugene, og sådanne anlæg må derfor i dag anses for at være bedste tilgængelige
teknik (BAT). En fortsat produktion i åbne netbure er derfor utidssvarende og miljømæssigt
uacceptabel og konkurrenceforvridende, og der bør derfor ikke gives tilladelse til nyanlæg eller
udvidelser. De muligheder, der fremgår af havplanens udlæg af zoner til havbrug i især Kattegat
bør derfor ikke tillades udnyttet til andet end flytning af eksisterende kystnære anlæg til mindre
sårbare dele af havmiljøet.

Svar
Som miljøminister er jeg optaget af havmiljøets tilstand, og jeg har fokus på, at vi skal blive bedre
til at passe på det. Vandmiljøet er de fleste steder hårdt presset, og derfor er der i sagens natur
begrænsede muligheder for yderligere havbrugsproduktion i danske farvande på grund af
omfattende forurening fra andre kilder.

Forholdene er uændrede i forhold til det, der blev gennemført af tidligere miljøminister Lea
Wermelin.

Sagsbehandling af konkrete havbrugssager foregår således fortsat i Miljøstyrelsen, der er
miljøgodkendelses- og tilsynsmyndighed for havbrug. Miljøstyrelsen tager i den forbindelse
hensyn til det omkringliggende vandmiljøs tilstand, og hvorvidt et ansøgt havbrug vil kunne
etableres i overensstemmelse med de gældende regler. Reglerne under miljøbeskyttelsesloven
sikrer, at godkendelse af etablering af havbrug alene kan meddeles, hvis havbruget kan drives på
stedet uden at påføre forurening, som er uforenelig med hensynet til omgivelsernes sårbarhed og
kvalitet.

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
Magnus Heunicke  /  Jens Brandt Sørensen

                                          2
