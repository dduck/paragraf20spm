                                                                                Miljø- og Fødevareudvalget 2023-24
                                                                                                                    Offentligt

Spørgsmål nr. S 336
§ 20-spørgsmål til skriftlig besvarelse

Til:         Miljøministeren
Dato:        11. december 2023
Stillet af:  Søren Egge Rasmussen (EL)

Kan ministeren bekræfte, at han er enig med sin forgænger Lea Wermelin,
da hun 27. august 2019 på regeringens vegne slog fast, at man ikke ønskede
flere eller større havbrug i danske farvande?
(Spm. nr. S 336).

Begrundelse
Der henvises til daværende miljøminister Lea Wermelins udtalelser i nyhed af
27. august 2019 med titlen »Ikke flere og større havbrug i Danmark« på
hjemmesiden regeringen.dk. Fiskeproduktion i åbne netbure til havs er en
stærkt belastende produktionsform, som ikke giver mulighed for rensning for
foderrester og fiskefækalier, men udleder det hele direkte i havmiljøet med
øget algevækst og iltforbrug til følge. Produktion i landbaserede
saltvandsanlæg giver derimod mulighed for rensning af
spildevandsstrømmen, i lighed med hvad der sker i ferskvandsdambrugene,
og sådanne anlæg må derfor i dag anses for at være bedste tilgængelige
teknik (BAT). En fortsat produktion i åbne netbure er derfor utidssvarende og
miljømæssigt uacceptabel og konkurrenceforvridende, og der bør derfor ikke
gives tilladelse til nyanlæg eller udvidelser. De muligheder, der fremgår af
havplanens udlæg af zoner til havbrug i især Kattegat bør derfor ikke tillades
udnyttet til andet end flytning af eksisterende kystnære anlæg til mindre
sårbare dele af havmiljøet.

Svaret bedes sendt elektronisk til spørgeren på
soren.egge.rasmussen@ft.dk, kristine.clement@ft.dk og til Lovsekretariatet
på lov@ft.dk.

På Folketingets formands vegne
Lovsekretariatet

                                                                                Side 1 | 1
