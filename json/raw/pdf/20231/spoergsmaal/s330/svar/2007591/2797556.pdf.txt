                                                                       Transportudvalget 2023-24
                                                                                               Offentligt

                                                                       Transportministeren

Lovsekretariatet                                                       12. december 2023
Folketinget                                                            2023-5649

                                                                       Frederiksholms Kanal 27 F
                                                                       1220 København K

                                                                       Telefon 41 71 27 00

Folketingsmedlem Sofie Lippert (SF) har den 8. december 2023
stillet mig følgende spørgsmål, som jeg hermed skal besvare.

Spørgsmål nr. S 330:

Hvordan vil ministeren garantere, at den planlagte udvidelse af
lufthavnen ikke fører til en forværring af borgenes sundhed på
Amager, når det er bevist, at der sandsynligvis er en sammenhæng
mellem lufthavnens aktiviteter og luftforurening fra blandt andet
ultrafine partikler, kvælstofdioxid og sodpartikler over beboede
områder?

Svar:

Jeg er opmærksom, at Miljøministeriet har igangsat målinger for
ultrafine partikler i områderne nær lufthavnen, hvor de foreløbige
resultater af målingerne viser forhøjede koncentrationer. Jeg kan
samtidig forstå på Miljøministeriets orientering af Folketinget den
2. oktober 2023, at målingerne endnu ikke robuste nok til at vur-
dere, hvilke niveauer befolkningen er eksponeret for, og at de en-
delige resultater forventes at foreligge i starten af 2024.

Københavns Lufthavne A/S har fremlagt en langsigtet rammeplan
for disponering af lufthavnens areal. Planen skal ses i lyset af, at
der inden for en kortere årrække forventes at opstå mangel på
standpladser til fly. Med planen forkortes og forskydes tværbanen
for at frigive areal i lufthavnens nordlige del med henblik på at ud-
vikle standplads- og terminalområder i forlængelse af de eksiste-
rende og tæt på den kollektive transport.

Inden lufthavnen kan gennemføre konkrete anlægsprojekter i med-
før af rammeplanen, vil de skulle miljøvurderes og godkendes i
overensstemmelse med reglerne herom som led i den sædvanlige
plan- og miljøprocedure.

Lufthavnen har ligesom anden større infrastruktur en miljømæssig
påvirkning af særligt lokalområderne. I takt med den teknologiske
                                                                                              Side 2/2

udvikling vil mere effektive og støjsvage flytyper samt bæredygtigt
brændstof og elfly kunne være med til at nedbringe generne.

Et pilotprojekt i Københavns Lufthavn har til eksempel vist, at ud-
ledningen af ultrafine partikler falder, når der iblandes bæredygtigt
flybrændstof (SAF) med konventionelt flybrændstof. Andelen af
bæredygtigt flybrændstof vil gradvist blive øget fra 2025 som følge
af et fælleseuropæisk iblandingskrav. Derudover vil regeringens
forslag om helt grøn indenrigs også øge andelen af bæredygtigt fly-
brændstof.

En forkortning af tværbanen medfører, at der lukkes for ind- og
udflyvning mod nordvest over boligområderne i Tårnby og Køben-
havn. Det vil alt andet lige være med til at nedbringe generne for
boligområderne i disse områder.

Jeg mener, at det er vigtigt, at Danmark fortsat i fremtiden har en
stærk lufthavn, der bedst muligt kan opfylde vores behov for gode
forbindelse til omverdenen i takt med en forventet passagervækst.
Vi skal dog samtidig sørge for, at væksten sker så forsvarligt som
muligt for lufthavnens omgivende miljø. Det betyder, at der lø-
bende skal tages højde for ny viden om miljøpåvirkningen, og den
nyeste grønne teknologi – som fx elfly og bæredygtige brændstoffer
– skal udnyttes bedst muligt i takt med, at teknologierne modnes.

Med venlig hilsen

Thomas Danielsen
