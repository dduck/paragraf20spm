                                                                                 Børne- og Undervisningsudvalget 2023-24
                                                                                                                             Offentligt

Folketingets Lovsekretariat
Christiansborg

Medlem af Folketinget Karina Adsbøl (DD) har den 18. april 2024 stillet          Børne- og Undervisningsministeriet
spørgsmål nr. S 840, som hermed besvares.                                        25. april 2024

Spørgsmål nr. S 840:                                                             Sagsnr.: 24/14222
Mener ministeren, at skoleledere i landet bør bakke lærere op, hvis de fjer-
ner pro-palæstinensiske budskaber i klasseværelset, f.eks. i tilfælde, hvor
elever skriftligt skriver »from the river to the sea« eller »Free Palestine« på
tavlen?

Svar:
Efter folkeskoleloven er det skolelederen, der har den administrative og
pædagogiske ledelse af skolen. Det er således skolelederen, der er perso-
naleleder for det undervisende personale på skolen og skal sikre, at de har
et arbejdsmiljø, der er i overensstemmelse med arbejdsmiljøreglerne, som
hører under beskæftigelsesministerens ressort.

Jeg vil dog gerne understrege, at skolens voksne og særligt skoleledelsen
skal sørge for at skabe et godt lærings- og undervisningsmiljø for elever
på skolen. Alle elever – såvel som voksne – skal kunne føle sig trygge både
i klasseværelset og skolegården i den danske folkeskole.

Det er afgørende, at folkeskolen er et sted, hvor eleverne bliver forberedt
på deltagelse, medansvar, rettigheder og pligter i et samfund med frihed
og folkestyre. Det er også derfor, at folkeskolen ifølge folkeskolelovens for-
målsparagraf skal være præget af åndsfrihed, ligeværd og demokrati, hvil-
ket betyder, at folkeskolen ikke må søge at påvirke eleverne i retning af
bestemte livsanskuelser eller politiske opfattelser. Der må med andre ord
ikke foregå ensidig holdningspåvirkning af eleverne. Lærerne spiller i den
sammenhæng en helt central rolle.

Det kan være svære balancer i en tid med ufred. Men jeg forventer, og har
tillid til, at skoleledere bakker deres lærere op i deres bestræbelser på at
skabe en skole, hvor alle elever kan føler sig trygge uanset religion og livs-
anskuelse.

Jeg henviser herudover til min besvarelse af S 839.

                                     Med venlig hilsen

                                       Mattias Tesfaye
