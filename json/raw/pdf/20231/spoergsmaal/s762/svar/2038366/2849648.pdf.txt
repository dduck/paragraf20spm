Folketingets Lovsekretariat                               Socialudvalget 2023-24
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Torsten Gejl (ALT) har d. 3. april 2024 stillet følgende
2024 - 2699  spørgsmål nr. S 762 til social- og boligministeren, som hermed besvares.

Doknr.       Spørgsmål nr. S 762:
848206       ”Vil ministeren begrunde, hvorfor barnets lov, som skal give barnet en
             stærkere stemme, ikke giver et barn i en anbringelse mulighed for at anmode
Dato         om mere samvær eller hjemsendelse?”
11-04-2024
             Svar:
             Det er vigtigt for mig at slå fast, at børn og unge, der er anbragt uden for
             hjemmet, altid kan anmode om at blive hjemgivet fra en anbringelse eller om
             mere samvær med forældre, familie eller andet netværk. Kommunen skal lytte
             til barnets eller den unges ønsker og på den baggrund overveje om
             anmodningen giver anledning til at tage stilling til, om der er grundlag for at
             hjemgive barnet eller tildele mere samvær.

             Hvis barnet er fyldt 15 år gælder desuden en pligt for kommunen til at træffe en
             egentlig afgørelse om anmodningen om hjemgivelse, hvis der er tale om en
             anbringelse med samtykke. Dette følger af, at barnet fra det 15. år skal
             samtykke til anbringelsen.

             Inddragelse af børn og unge i sagsbehandlingen er helt centralt i barnets lov,
             og barnet og den unge har ret til at blive hørt og få indflydelse på de forhold,
             som vedrører dem. Kommunen har således pligt til at inddrage barnets eller
             den unges holdning til omfang, rammer og sted m.v. i forbindelse med
             samværet. Denne pligt gælder både når barnet eller den unge ønsker mere
             samvær, mindre samvær eller at samværet suspenderes i en periode.
             Endvidere er det væsentligt at nævne, at kommunens tilrettelæggelse af
             samværet og kontakten mellem barnet eller den unge og dennes familie og
             netværk skal tage afsæt i den enkelte sag og under hensyntagen til barnets
             eller den unges tryghed, trivsel og eventuelle behov for støtte.

             Med venlig hilsen
             Pernille Rosenkrantz-Theil
             Social- og boligminister

                             1
