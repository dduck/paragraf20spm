                                                                                           Sundhedsudvalget 2023-24

                                                                                           Slotsholmsgade 10-12         Offentligt
                                                                                           DK-1216 København K

                                                                                           T +45 7226 9000
                                                                                           F +45 7226 9001
                                                                                           M sum@sum.dk
                                                                                           W sum.dk

Folketingets Lovsekretariat                                                                Dato: 20-12-2023
                                                                                           Enhed: Psykiatri og Misbrug
                                                                                           Sagsbeh: anba
                                                                                           Sagsnr.:2023 - 7390
                                                                                           Dok. nr.: 70783

Medlem af Folketinget Nikoline Erbs Hillers-Bendtsen (ALT) har den 14. december
2023 stillet følgende spørgsmål nr. S 366 til indenrigs- og sundhedsministeren, som
hermed besvares.

Spørgsmål S 366:
”Vil ministeren redegøre for, hvordan videns- og erfaringsindsamlingen af ME
(myalgisk encephalomyelitis) kommer til at foregå, herunder om relevante aktører
som ME-foreningen vil få indflydelse på valget af ekstern leverandør og på
udformningen af kommissoriet for leverandørens arbejde, som skal udmønte
anbefalinger for udredning og behandling af ME? (Spm. nr. S 366).”

Svar:

Jeg er først og fremmest meget tilfreds med, at der tidligere på året var bred
opbakning til at afsætte 1,5 mio. kr. i regi af SSA-aftalen til en evidensgennemgang af
ME/CFS. Midlerne er som bekendt afsat fra 2024.

Der er nemlig ingen tvivl om, at det er et område, som er præget af stor faglig
uenighed og – tør jeg godt påstå – mere begrænset evidens, end hvad både
myndighederne, de sundhedsprofessionelle og ME-foreningen godt kunne tænke sig.

Netop af den årsag er det vigtigt, at vi får foretaget en grundig vidensafdækning, så vi
bliver klogere på, hvad den eksisterende forskning om ME/CFS peger i retning af.

Jeg har med initiativet lagt op til, at en ekstern leverandør får ansvaret for at
udarbejde selve vidensafdækningen, og at der bør inddrages relevante aktører med
viden om ME/CFS, herunder naturligvis ME-foreningen. Det er dog også helt
almindelig praksis, at en faglig styrelse hjælper med at udarbejde og fagligt kvalificere
det materiale, som skal ligge til grund for at få en analyse eller vidensafdækning
foretaget af en ekstern leverandør.

Mit ministerium har siden det nylige samråd om dette emne i Folketingets
Sundhedsudvalg drøftet opstarten af vidensafdækningen med Sundhedsstyrelsen.
Der er enighed med styrelsen om, at ME-foreningen skal inddrages i både indhold og
proces for vidensafdækningen, og foreningen vil ligeledes blive inddraget i
overvejelserne om, hvilke eksterne leverandører der vurderes egnet til at
gennemføre vidensafdækningen.
Jeg ser meget frem til, at dette arbejde påbegyndes i det nye år.
                                          Med venlig hilsen
                                            Sophie Løhde

                                                                                                                                              Side 2
