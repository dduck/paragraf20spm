                                               Færøudvalget, Sundhedsudvalget 2023-24
                                                                                            Offentligt

Spørgsmål nr. S 677
§ 20-spørgsmål til skriftlig besvarelse

Til:         Indenrigs- og sundhedsministeren
Dato:        8. marts 2024
Stillet af:  Barbara Gaardlykke Apol (JF)

Er ministeren villig til at tage initiativ til at forbedre samarbejdet mellem det
danske og færøske sundhedsvæsen, herunder at finde praktiske løsninger,
således at færøsk sundhedspersonale kan få adgang til færøske patienters
journaler, efter de har været i behandling i Danmark?
(Spm. nr. S 677).

Begrundelse
Hvert år får hundredvis af patienter bosiddende på Færøerne behandling i
det danske sundhedsvæsen. Dette sker efter aftale mellem de færøske og
danske sundhedsmyndigheder. Det er dog en udfordring, at når patienterne
vender hjem til Færøerne, følger relevant viden om behandlingsforløbet ikke
nødvendigvis med til det færøske sundhedsvæsen. Årsagen er, at patienten
– udover sin færøske sundhedsjournal – også får en ny dansk
sundhedsjournal, som er tilgængelig for dansk sundhedspersonale, men ikke
færøsk. Spørgeren finder det uheldigt, at færøsk sundhedspersonale ikke får
mulighed for at informere sig bedre om behandlingsforløbet før evt.
viderebehandling på Færøerne, og at det i værste fald ender med, at
patienter eller eventuelle pårørende selv skal viderebringe nødvendig og ofte
teknisk information.

Svaret bedes sendt elektronisk til spørgeren på benny.lervig@ft.dk og til
Lovsekretariatet på lov@ft.dk.

På Folketingets formands vegne
Lovsekretariatet

                                                                                   Side 1 | 1
