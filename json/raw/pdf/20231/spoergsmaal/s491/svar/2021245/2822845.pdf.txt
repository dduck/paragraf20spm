                                                                                         Sundhedsudvalget 2023-24

                                                                                         Slotsholmsgade 10-12  Offentligt
                                                                                         DK-1216 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 09-02-2024
                                                                                         Enhed: Sundhedsøkonomi og Analyse
                                                                                         Sagsbeh: jsan
                                                                                         Sagsnr.:2024 - 1878
                                                                                         Dok. nr.: 95927

Medlem af Folketinget Runa Friis Hansen (EL) har den 1. februar 2024 stillet følgende
spørgsmål nr. S 491 til indenrigs- og sundhedsministeren, som hermed besvares.

Spørgsmål S 491:
”Mener ministeren, at det ville være en god idé, at afsætte nye statslige
anlægsmidler til regionerne, så vi kan sikre, at ambitionerne i 10-årsplanen for
psykiatrien kan indfries og ikke yderligere udfordrer regionernes budgetter?

Begrundelse
I Region Hovedstaden er et nyt hospital for børn og unge med psykiske lidelser blevet
sat på pause pga. utilstrækkelig økonomi, øgede byggeudgifter og stigende renter.”

Svar:
Regeringen har taget hul på et massivt og varigt løft af psykiatrien. Med en
fuldfinansieret 10-årsplan investerer vi derfor massivt i at højne kvaliteten og udvide
kapaciteten, og samlet set vil psykiatrien i 2030 være løftet med 4,3 mia. kr. siden
2019.

Det fremgår endvidere af regeringsgrundlaget, at regeringen vil fremlægge forslag til
en sundhedsfond til vedligeholdelse og modernisering af sygehuse. Disse midler skal
anvendes de steder i sundhedsvæsenet, hvor der er mest brug for dem. Det gælder
selvfølgelig også psykiatrien, hvor regeringen har høje ambitioner for at forbedre
forholdene markant.

I forhold til det konkrete projekt der spørges ind til, kan jeg henvise til, at der med
Aftalen om finansloven 2020 allerede er afsat 450 mio. kr. til anlægsinvesteringer i
psykiatrien i perioden 2020-2023. Her har Region Hovedstaden givet udtryk for, at
omtrent halvdelen af de afsatte anlægsmidler til Region Hovedstaden, svarende til
små 70 mio. kr. allerede var udmøntet til projektafledte omkostninger relateret til
byggeriet ”Nordstjernen” uden at nævne, at der var problemer med byggeriet. Derfor
er jeg også overrasket over, at regionen nu har valgt at sætte projektet i børne- og
ungdomspsykiatrien i bero.

Jeg har noteret mig, at Region Hovedstaden med berostillelsen har besluttet at
opprioritere istandsættelse af bygninger i tilknytning til ”Nordstjernen”, hvilket jeg
naturligvis formoder også kommer patienterne og deres forældre til gavn, men jeg
håber og antager bestemt, at arbejdet med ”Nordstjernen” prioriteres genoptaget af
regionen så hurtigt som overhovedet muligt.

                                          Med venlig hilsen

                                            Sophie Løhde
