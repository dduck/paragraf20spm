                                                                                        Retsudvalget 2023-24
                                                                                                         Offentligt

Folketinget                                                                   Dato:     14. marts 2024
Lovsekretariatet                                                              Kontor:   Strafferetskontoret
Christiansborg                                                                Sagsbeh:  Mie Hedengran Helander
1240 København K                                                              Sagsnr.:  2024-03457
DK Danmark                                                                    Dok.:     3195465

Besvarelse af spørgsmål nr. S 666 fra medlem af Folketinget Mikkel
Bjørn (DF)

Hermed sendes besvarelse af spørgsmål nr. S 666, som medlem af
Folketinget Mikkel Bjørn (DF) har stillet til justitsministeren den 6. marts
2024.

Peter Hummelgaard

                   /
                                 Morten Holland Heide

                                                                              Slotsholmsgade 10
                                                                              1216 København K.
                                                                              T +45 7226 8400
                                                                              www.justitsministeriet.dk
                                                                              jm@jm.dk

                                                                              Side 1/2
Spørgsmål nr. S 666 fra medlem af Folketinget Mikkel Bjørn (DF):
       ”Er ministeren enig eller uenig med Dansk Folkeparti i, at en
       voksen persons voldtægt af et barn eller en overfaldsvoldtægt af
       en fremmed person, som udgangspunkt, skal give mindst 5 års
       ubetinget fængsel, der afsones i et lukket fængsel?”

Svar:
Det fremgår af regeringsgrundlaget ”Ansvar for Danmark”, at regeringen
vil gennemføre en strafreform, hvor der sættes hårdere og mere konsekvent
ind over for bl.a. alvorlig personfarlig kriminalitet, herunder voldtægt.
Regeringen vil som en del af strafreformen investere i en styrkelse af
straffesagskæden. Det må ikke være kapaciteten i det strafferetlige system,
der afgør, hvilken retspolitik der kan føres i Danmark. Alvorlig personfarlig
kriminalitet, herunder voldtægt, vil være ét af de områder, hvor vi skal sikre,
at straffen står mål med forbrydelsens grovhed. Regeringen har endnu ikke
lagt sig fast på, hvilke konkrete strafskærpelser der skal gennemføres.
Det fremgår desuden af regeringsgrundlaget, at voldtægtsdømte ikke skal
kunne afsone en dom for voldtægt med fodlænke. Dette blev gennemført
ved lov nr. 1552 af 12. december 2023 om ændring af lov om fuldbyrdelse
af straf m.v. (Afskæring af voldtægtsdømte personers mulighed for at afsone
med fodlænke), der trådte i kraft den 1. januar 2024.

                                                                                                                                               Side 2/2
