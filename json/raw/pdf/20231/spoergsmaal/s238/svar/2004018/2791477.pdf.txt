Folketingets Lovsekretariat                               Socialudvalget 2023-24
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Kirsten Normann Andersen (SF) har d. 21. november
2023 - 8900  2023 stillet følgende spørgsmål nr. S 238 til social- og boligministeren, som
             hermed besvares.
Doknr.
787774       Spørgsmål nr. S 238:
             ”Mener ministeren, at en borger med et livslangt handicap, som før
Dato         folkepensionsalderen har været kompenseret med BPA-ordning 24/7, er
30-11-2023   tilstrækkelig kompenseret med hjemmepleje i 53 timer om ugen, uagtet at
             borgerens handicap er uændret, at borgeren end ikke kan løfte en hånd tilbage
             på armlænet på kørestolen, hvis den falder ned, og at borgeren ikke er i stand
             til selv at tørre næsen, hvis den løber?”

             Svar:
             Jeg skal indledningsvist slå fast, at jeg ikke kender til sagens detaljer, udover
             hvad der fremgår af artiklerne. Men jeg er forundret over, at en borger med en
             fremadskridende sygdom, som har haft en BPA-ordning med døgndækning i
             40 år, får frakendt sin ordning. Jeg hæfter mig også ved, at sagen lige nu ligger
             hos Ankestyrelsen.

             Det er kommunens ansvar løbende at følge de enkelte sager for at sikre, at
             hjælpen fortsat opfylder sit formål. Ligesom det også er kommunens ansvar
             generelt at sikre sig, at en borger ikke efterlades med et udækket hjælpebehov.

             Det er vigtigt for mig at understrege, at der ikke er sket ændringer i reglerne på
             området, som indsnævrer personkredsen for BPA-ordningen. Personkreds-
             vurderingen handler dermed uændret om borgerens funktionsniveau og behov
             for støtte til pleje, overvågning eller ledsagelse.

             Det skal også understreges, at det ikke er et krav for støtte, at man er i
             beskæftigelse. Det vil sige, at det forhold, at en borger er folkepensionist og
             ikke længere er i arbejde, ikke i sig selv kan begrunde en frakendelse af
             ordningen. Derimod kan et ændret behov som følge af en ændring i borgerens
             livssituation godt potentielt begrunde en frakendelse af BPA-ordningen eller en
             nedsættelse af hjælpertimer. Det vil som altid komme an på en konkret og
             individuel vurdering.

             På baggrund af denne sag og en række andre konkrete sager, som har været
             dækket i medierne i løbet af den seneste tid, har jeg bedt Social-, Bolig- og
             Ældreministeriet om at præcisere personkredsen for BPA over for kommunerne
             i en orienteringsskrivelse.

                                                                                                                                               1
Med venlig hilsen
Pernille Rosenkrantz-Theil
Social- og boligminister

                                                                                                                                  2
