Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               Den 26. april 2024

Miljøministerens besvarelse af spørgsmål nr. S 856 stillet den 19. april 2024 af Nick
Zimmermann (DF).

Spørgsmål nr. S 856
»Har ministeren stadig tillid til medarbejderne i Kystdirektoratet efter den gentagne hetz mod
nybyggeriet i Haveforeningen Venezuela, og finder ministeren det problematisk, at disse
bureaukrater tydeligvis ingen forståelse har for almindelige danskeres liv og penge, når de vil
rive et helt nyt hus ned?«

Begrundelse
Der henvises til artiklen »Janne og Brians spritnye hæve-sænkehus til en million kroner står til
at skulle rages ned« bragt den 25. marts 2024 i Randers Amtsavis.

Svar

Det er vigtigt for regeringen, at der er balance mellem benyttelse og beskyttelse af
naturbeskyttede arealer. Der bliver løbende set på reglerne om strandbeskyttelseslinjen og
klitfredning netop for at sikre denne balance.

Det er forudsat i lovbemærkningerne, at bestemmelserne om strandbeskyttelse administreres
restriktivt, men dog med visse dispensationsmuligheder. Jeg har tillid til, at Kystdirektoratet
administrerer bestemmelserne inden for denne ramme og på baggrund af en lang og fast
nævnspraksis.

Efter administrativ praksis dispenseres der almindeligvis til genopførelse af en bygning, hvis den
gamle bygning erstattes af en ny bygning med omtrent samme dimensioner, placering og
udformning og med samme anvendelse som bygningen, der nedrives. I den konkrete sag blev der
meddelt afslag på ansøgning om lovliggørende dispensation, da det opførte hus adskiller sig så
meget fra det tidligere hus, at det efter reglerne ikke kan betragtes som en genopførelse. Det
opførte byggeri betragtes derfor som en nyopførelse.

Det bemærkes, at ejer har påklaget Kystdirektoratets afgørelse til Miljø- og Fødevareklagenævnet,
og påbudssagen om fjernelse af bygningen er dermed sat i bero indtil klagenævnet træffer
afgørelse.

      Magnus Heunicke        /  Jakob Møller Nielsen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
