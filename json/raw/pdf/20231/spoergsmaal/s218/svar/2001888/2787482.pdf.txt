                                                                                  Retsudvalget 2023-24
                                                                                                   Offentligt

Folketinget                                                             Dato:     24. november 2023
Lovsekretariatet                                                        Kontor:   Strafferetskontoret
Christiansborg                                                          Sagsbeh:  Cecilie Brandt Opstrup
1240 København K                                                        Sagsnr.:  2023-09395
DK Danmark                                                              Dok.:     3059750

Besvarelse af spørgsmål nr. S 218 fra medlem af Folketinget Mai
Mercado (KF)

Hermed sendes besvarelse af spørgsmål nr. S 218, som medlem af
Folketinget Mai Mercado (KF) har stillet til justitsministeren den 16.
november 2023.

Peter Hummelgaard

                   /
                                 Morten Holland Heide

                                                                        Slotsholmsgade 10
                                                                        1216 København K.
                                                                        T +45 7226 8400
                                                                        www.justitsministeriet.dk
                                                                        jm@jm.dk

                                                                        Side 1/3
Spørgsmål nr. S 218 fra medlem af Folketinget Mai Mercado (KF):

       ”Hvad mener ministeren om, at advokater ikke er omfattet af
       straffelovens § 119, og vil ministeren medvirke til, at advokater
       bliver omfattet af straffelovens § 119, så de dermed opnår den
       samme strafferetlige beskyttelse som de offentligt ansatte i en
       retssal?”

Svar:

Det fremgår af straffelovens § 119, stk. 1, 1. pkt., at den, som øver vold,
truer med at øve vold eller offentligt eller med forsæt til udbredelse i en
videre kreds fremsætter trussel om vold mod nogen, hvem det påhviler at
handle i medfør af offentlig tjeneste eller hverv, under udførelsen af
tjenesten eller hvervet eller i anledning af samme, eller som på lige måde
søger at hindre en sådan person i at foretage en lovlig tjenestehandling eller
at tvinge ham til at foretage en tjenestehandling, straffes med bøde eller
fængsel indtil 8 år.

Personkredsen i § 119 omfatter bl.a. polititjenestemænd, anklagere,
dommere, ansatte ved afsonings- og behandlingsinstitutioner (f.eks.
fængselsfunktionerer), ansatte ved kommunale institutioner (f.eks. lærere og
socialrådgivere), ansatte i den offentlige befordring (f.eks. togpersonale og
buschauffører), sundhedspersonale ansat i offentlige institutioner (f.eks.
læger og sygeplejersker), kommunale parkeringsvagter, politikere samt
ansatte i private virksomheder, der efter aftale udfører opgaver på det
offentliges vegne.

Baggrunden for den særlige beskyttelse er bl.a., at personer, der optræder
som repræsentanter for offentlige myndigheder, er særligt udsatte for angreb
i kraft af deres arbejde, og at de derfor har behov for en ekstra beskyttelse,
så de uhindret kan udføre deres opgaver, jf. bl.a. Rigsdagstidende 1924-25,
tillæg A, spalte 3338.

Hertil kommer, at offentligt ansatte netop udfører arbejdet på vegne af det
offentlige, hvorfor angreb mod sådanne personer er særligt ødelæggende for
fællesskabet.

Jeg anerkender, at advokater er centrale aktører i retssystemet, men de
hensyn, der ligger bag straffelovens § 119, gør sig efter Justitsministeriets
opfattelse ikke i samme grad gældende for advokater, der ikke tilhører

                                                                                                                                               Side 2/3
gruppen af offentligt ansatte. Jeg mener derfor, at den særlige beskyttelse i
straffelovens § 119 ikke bør udvides til også at omfatte advokater.
Advokater er imidlertid ligesom alle andre erhvervsgrupper omfattet af den
almindelige strafferetlige beskyttelse mod vold og trusler i straffelovens §§
244-246 og 266.

                                                                                                                                               Side 3/3
