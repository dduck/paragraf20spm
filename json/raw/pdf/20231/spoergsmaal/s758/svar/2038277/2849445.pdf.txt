Folketingets Lovsekretariat                                Boligudvalget 2023-24
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Nick Zimmermann (DF) har d. 2. april 2024 stillet
2024 - 2664  følgende spørgsmål nr. S 758 til social- og boligministeren, som hermed
             besvares.
Doknr.
847609       Spørgsmål nr. S 758:
             ”Vil ministeren kommentere, om ministeren vil gøre det muligt for kommunerne
Dato         at pålægge boligforeninger at øge deres opsparingssatser, så man undgår
10-04-2024   situationer som i Randers Kommune, hvor boligforeninger ikke har
             tilstrækkelige midler tilgængelige til dækning af større renoveringsprojekter
             såsom udskiftning af tage?”

             Svar:
             En kommune kan som tilsynsmyndighed meddele de påbud, som skønnes
             nødvendige for at sikre en forsvarlig drift af den almene boligorganisation og
             dens afdelinger i overensstemmelse med de regler, der er fastsat herfor, jf.
             almenboligloven § 165. En tilsynskommune kan således efter gældende regler
             stille krav om at øge niveauet for en boligafdelings henlæggelser til
             vedligeholdelse, hvis den vurderer, at der er nødvendigt.

             Det kommunale tilsyn med almene boligafdelingers vedligeholdelse og
             henlæggelser udøves primært gennem det årligt tilbagevendende
             styringsdialogmøde med boligorganisationen, hvortil der udarbejdes en
             styringsrapport, der bl.a. indeholder oplysninger om hver boligafdelings
             vedligeholdelsesstand samt årlige og samlede henlæggelser til vedligeholdelse
             sammenholdt med et benchmark.

             Med venlig hilsen
             Pernille Rosenkrantz-Theil
             Social- og boligminister

                             1
