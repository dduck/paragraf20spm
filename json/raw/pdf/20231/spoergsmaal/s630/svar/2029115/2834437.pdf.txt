Folketingets Lovsekretariat      Miljø- og Fødevareudvalget 2023-24
Christiansborg                                                        Offentligt
1240 København K
                             J.nr. 2024 - 2518
                             Den 5. marts 2024

Miljøministerens besvarelse af spørgsmål nr. S 630 stillet den 26. februar 2024 af Carl Valentin
(SF).

Spørgsmål nr. S 630
”Vil ministeren tage initiativ til enten at sætte udarbejdelsen af den vejledning, der skal udstedes
med hjemmel i Artsfredningsbekendtgørelsen i bero, eller ændre ordlyden af
Artsfredningsbekendtgørelsens § 30, stk. 3, fra: »tilskadekommet vildt eller nødstedt yngel« til:
»tilskadekommen og nødstedt vildt« eller helt give pindsvinet særstilling i bekendtgørelsen?

Begrundelse
Nyfortolkningen af Artsfredningsbekendtgørelsens Kapitel 7, § 30, som omtaler pleje af
tilskadekommet vildt eller nødstedt yngel, vil ifølge Pindsvinevennerne i Danmark,
Pindsvinehospitalet Gentofte og Dansk Pindsvinepleje og Beskyttelse få den konsekvens, at
plejestationer ikke må behandle nødstedte eller tilskadekomne pindsvin og i stedet er tvunget til
at aflive dem eller udsætte dem til at dø i naturen.”

Svar
Det er positivt, at borgere og foreninger m.v. ønsker at hjælpe dyr og er villige til at træde til med
en frivillig indsats.

Som oplyst i svarene på S 627-S 629 stillet af spørgeren den 26. februar 2024, kan tilskadekomne
pindsvin - det kan fx være et pindsvin, der bliver påkørt af en bil - og nødstedte pindsvineunger -
det kan fx være pindsvineunger, der har mistet deres mor - plejes, indtil de er stærke nok til at
blive udsat i naturen igen. Det følger af artsfredningsbekendtgørelsens § 30. Miljøstyrelsen har
oplyst, at der ikke er tale om en ny fortolkning.

Som også nævnt i svarene på S 627-S 629 har Miljøstyrelsen desuden oplyst, at styrelsen er
opmærksom på, at der blandt bl.a. borgere og pindsvineforeninger har været usikkerhed om
reglerne på området, og at Miljøstyrelsen derfor har styrket sin vejledningsindsats på området.

Miljøstyrelsen har oplyst, at formålet med Miljøstyrelsens arbejde med en ny vejledning om
reglerne er at styrke vejledningsindsatsen på området med henblik på at sikre, at plejen af
pindsvin sker inden for rammerne af gældende ret. Miljøstyrelsen oplyser, at vejledningsudkastet
er udarbejdet i samarbejde med Dyrenes Beskyttelse og med inddragelse af ekstern faglig
ekspertviden på området. Miljøstyrelsen oplyser desuden, at de har inddraget de forskellige
pindsvineforeninger og øvrige centrale interessenter på området i den nye vejledningsindsats
bl.a. på et informationsmøde i efteråret 2023 og ved høring over udkastet til ny vejledning.

Jeg finder på baggrund af ovenstående ikke grundlag for at ændre reglerne på området, men jeg
har som nævnt i svarene på S 627-S 629 bedt Miljøstyrelsen om at gå i videre dialog med

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
Pindsvinevennerne i Danmark, Pindsvinehospitalet Gentofte og Dansk Pindsvinepleje og
beskyttelse om, hvordan de i fællesskab kan sikre, at pindsvin plejes bedst muligt inden for
lovgivningens rammer.

Magnus Heunicke  /  Charlotte Brøndum

                                                                                              2
