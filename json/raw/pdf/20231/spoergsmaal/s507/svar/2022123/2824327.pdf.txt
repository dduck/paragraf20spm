                                                                                      Retsudvalget 2023-24
                                                                                                       Offentligt

Folketinget                                                                 Dato:     13. februar 2024
Lovsekretariatet                                                            Kontor:   Strafferetskontoret
Christiansborg                                                              Sagsbeh:  Mostafa Mohammadi
1240 København K                                                            Sagsnr.:  2024-01938
DK Danmark                                                                  Dok.:     3154510

Besvarelse af spørgsmål nr. S 507 fra medlem af Folketinget Betina
Kastbjerg (DD):

Hermed sendes besvarelse af spørgsmål nr. S 507, som medlem af
Folketinget Betina Kastbjerg (DD) har stillet til justitsministeren den 5.
februar 2024.

Peter Hummelgaard

                   /
                                 Morten Holland Heide

                                                                            Slotsholmsgade 10
                                                                            1216 København K.
                                                                            T +45 7226 8400
                                                                            www.justitsministeriet.dk
                                                                            jm@jm.dk

                                                                            Side 1/3
Spørgsmål nr. S 507 fra medlem af Folketinget Betina Kastbjerg (DD):

       ”Hvad er ministerens holdning til indenretslige afhøringer som
       et redskab til at hjælpe voldsofre og voldtægtsofre, så ofre for
       kriminalitet ikke behøver at afgive vidneforklaring flere gange,
       og mener ministeren, at indenretslige afhøringer kan bidrage til
       at forbedre sagsafviklingen i forbindelse med straffesager?”

Svar:

1. Det er helt afgørende, at ofre for kriminalitet, herunder voldsofre og
voldtægtsofre, bliver mødt med forståelse og støtte i retssystemet. Det er
vigtigt både af hensyn til det enkelte offer og for at opretholde den generelle
tillid til vores retssystem.

Det var bl.a. derfor, at den daværende justitsminister i 2021 nedsatte Offer-
og vidnepanelet, som fik til opgave at undersøge behovet for at styrke ofres
og vidners møde med retssystemet. Efterfølgende afgav panelet en række
anbefalinger om forholdene for ofre og vidner.

På baggrund af bl.a. disse anbefalinger indeholder aftalen om bandepakke
IV, som et bredt flertal af Folketingets partier indgik den 8. november 2023,
et initiativ om fremgangsmåden under hovedforhandlingen, hvis et vidne
eller offer er blevet afhørt indenretligt forud for hovedforhandlingen.

Initiativet indebærer, at ofret eller vidnet fremover ikke skal afgive en fuld
forklaring under hovedforhandlingen, når det vurderes, at dette vil udsætte
den pågældende for unødigt ubehag. I sådanne tilfælde skal afhøringen
under hovedforhandlingen begynde med en dokumentation af ofrets eller
vidnets indenretlige forklaring, og den resterende afhøring skal fokuseres på
supplerende spørgsmål.

Jeg forventer i indeværende folketingssamling at fremsætte et lovforslag,
der skal gennemføre dele af initiativerne fra bandepakke IV, der kræver
lovændring, herunder ovennævnte initiativ.

2. Muligheden for at benytte såkaldte videoafhøringer er desuden fra den 1.
januar 2022 blevet udvidet til også at omfatte sager om voldtægt, hvor ofret
er 15 år eller derover. Ordningen indebærer, at ofret kan vælge, at politiets
afhøring af den pågældende skal optages på video med henblik på
anvendelse af optagelsen som bevis under hovedforhandlingen.

                                                                                                                                               Side 2/3
Videoafhøring efter ordningen indebærer dog ligeledes, at der under
hovedforhandlingen kan stilles supplerende spørgsmål til ofret.
Lovændringen havde bl.a. til formål at sikre, at sårbare ofres møde med
retssystemet bliver så skånsomt som muligt, og at ofrene så vidt muligt ikke
skal afhøres flere gange.
Videoafhøring af voldtægtsofre efter ordningen anvendes i begrænset
omfang i praksis. Justitsministeriet vil i 2024 gennemføre en evaluering af
ordningen.
3. Da indenretlig afhøring af et vidne ikke ændrer på, at der fortsat skal
gennemføres en hovedforhandling, herunder med afhøring af tiltalte og
vidner, dokumentation og bevisførelse i øvrigt, er det formentlig tvivlsomt,
om øget brug af indenretlige afhøringer generelt vil føre til en hurtigere
afvikling af straffesager.

                                                                                                                                               Side 3/3
