Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2024 - 3123
                                                                               Den 19. marts 2024

Miljøministerens besvarelse af spørgsmål nr. S 692 stillet den 13. marts 2024 af Kristian Bøgsted
(DD).

Spørgsmål nr. S 692
”Mener ministeren, at problemerne med skarv og sæl er blevet taget alvorligt
nok i de seneste år?”

Svar
Regeringen anerkender udfordringerne, som skarv kan medføre i de danske hav- og
vandområder, og at særligt skarven i nogle områder udgør et væsentligt pres på sårbare
fiskebestande, så de har vanskeligere ved at retablere sig. Forbedringer for havet og fiskebestande
er højt prioriteret for regeringen. Dette omfatter også, at der ikke alene ses på prædation fra skarv
og sæl, men også på andre negative presfaktorer på fiskebestande som iltsvind,
klimaforandringer, fiskeri og forurening i havet.

I Danmark har skarven og sælen længe været omfattet af nationale forvaltningsplaner. De seneste
forvaltningsplaner er for skarv fra 2022 og for sæl fra 2020. Forvaltningsplanernes formål er
balanceret forvaltning, som både understøtter beskyttelse af arterne samtidig med at konflikter,
som arterne skaber, begrænses. Miljøministeriet er i gang med at undersøge mulighederne for
yderligere regulering af skarv, ligesom regeringen også vil følge op på Fiskerikommissionens
anbefalinger om samme emne ved at indkalde Folketingets partier til forhandlinger.

Magnus Heunicke              /  Tone Madsen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
