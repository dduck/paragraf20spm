                                                                              Børne- og Undervisningsudvalget 2023-24
                                                                                                                          Offentligt

Folketingets Lovsekretariat                                                   Ministeren
Christiansborg
                                                                              Frederiksholms Kanal 21
Medlem af Folketinget Helene Liliendahl Brydensholt (ALT) har den 1.          1220 København K
februar 2024 stillet spørgsmål nr. S 487, som hermed besvares.                Tlf. nr.: 33 92 50 00
                                                                              E-mail: uvm@uvm.dk
Spørgsmål nr. S 487:                                                          www.uvm.dk
Mener ministeren, at Dansk Folkeparti Ungdoms flybillet-flyer er inden        CVR-nr.: 20453044
for retningslinjerne for, hvad man bør uddele til et skolevalg?
                                                                              5. februar 2024
Svar:                                                                         Sagsnr.: 24/03804
Når op mod 80.000 skoleelever i 8., 9. og 10. klasse deltager i skolevalg
hvert andet år, vil eleverne blive præsenteret for materiale, der
repræsenterer de politiske organisationer mv. Det er som udgangspunkt
ikke et problem, at skolelever præsenteres for forskellige politiske
synspunkter. Undervisningens tilrettelæggelse, herunder valg af
undervisnings- og arbejdsformer, metoder, undervisningsmidler og
stofudvælgelse, skal i alle fag leve op til folkeskolens formål, jf.
folkeskolelovens § 18. Det indebærer, at folkeskolen skal forberede
eleverne til deltagelse, medansvar, rettigheder og pligter i et samfund
med frihed og folkestyre, og at skolens virke skal bære præg af
åndsfrihed, ligeværd og demokrati, jf. folkeskolelovens § 1, stk. 3.

Besøg fra politiske organisationer mv. ved for eksempel afholdelse af
skolevalg kan naturligt bidrage til elevernes forståelse af et demokratisk
samfund og dermed bidrage til opfyldelse af folkeskolens formål. I
forlængelse heraf vil det være naturligt og hensigtsmæssigt, at eleverne
bliver præsenteret for forskellige politiske synspunkter. Det betyder, at
der som udgangspunkt heller intet er til hinder for, at elever i folkeskolen
præsenteres for synspunkter og materialer, der kan opfattes som
kontroversielle, så længe den samlede undervisning lever op til
folkeskolens formål.

Ligesom andre undervisningsmidler er valgmateriale, der uddeles i
forbindelse med skolevalg, ud over folkeskolelovens formålsparagraf og
gældende ret i øvrigt, underlagt de rammer, der er fastlagt af henholdsvis
kommunalbestyrelsen og skolebestyrelsen. Kommunalbestyrelsen
fastlægger mål og rammer for skolernes virksomhed, herunder generelle
retningslinjer for skolernes virksomhed, jf. folkeskolelovens § 40, stk. 2,
nr. 6. Skolebestyrelsen godkender undervisningsmidler og fastsætter
skolens ordensregler og værdiregelsæt, jf. folkeskolelovens § 44, stk. 4.
Regler fastsat af skolebestyrelsen skal være båret af saglige hensyn, som
fx pædagogiske overvejelser eller folkeskolens formål, og den må ikke gå
videre end nødvendigt af hensyn til institutionens formål og virksomhed.
Herudover gælder almindelige forvaltningsretlige grundsætninger om
bl.a. proportionalitet.

Demokrati er kendetegnet ved, at meninger kan brydes, og at man
respekterer og lytter til alle, der giver deres mening til kende. Også
selvom man er uenige i synspunkterne. I et demokratisk samfund er den
politiske ytringsfrihed central og tungtvejende, hvilket må indgå i skolens
proportionalitetsvurdering. Skolen skal således i sit arbejde respektere
ytringsfriheden, der følger af grundlovens § 77, Den Europæiske
Menneskerettighedskonventions artikel 10 og EU’s charter om
grundlæggende rettigheders artikel 11.

Hvis en skole overvejer at gribe ind over for ytringer, der fremsættes,
eller undervisningsmaterialer, der uddeles i undervisningstiden i
forbindelse med skolevalg, er det derfor afgørende, at skolen foretager
en grundig afvejning mellem på den ene side hensynene bag et ønske om
at gribe ind – herunder fx elevernes trivsel og skolens ordensregler og
værdiregelsæt – og på den anden side hensynet til den pædagogiske
tilrettelæggelse og gennemførelse af undervisningen i demokrati, som
skolevalget er en del af.

I sidste ende er det skolebestyrelsen og skolelederen på den enkelte
skole, der har ansvaret for at afveje ovennævnte hensyn. Og jeg har
forventer, at skolelederne er opmærksomme på dette vigtige ansvar.

                                Med venlig hilsen

                                 Mattias Tesfaye

                                                                                                                    2
