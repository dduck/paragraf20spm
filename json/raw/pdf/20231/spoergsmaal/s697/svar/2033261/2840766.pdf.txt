                   Det Udenrigspolitiske Nævn, Retsudvalget 2023-24
                                                                           Offentligt

Folketinget                                                                     Dato:     20. marts 2024
Christiansborg                                                                  Kontor:   Nordatlantkontoret
1240 København K                                                                Sagsbeh:  Simon Holmelund Lange
DK Danmark                                                                      Sagsnr.:  2024-03877
                                                                                Dok.:     3205728

Besvarelse af spørgsmål nr. S 697 fra medlem af Folketinget Barbara
Gaardlykke Apol (JF):

Hermed sendes besvarelse af spørgsmål nr. S 697, som medlem af
Folketinget Barbara Gaardlykke Apol (JF) har stillet til justitsministeren den
14. marts 2024.

Peter Hummelgaard

                   /
                                      Lennart Houmann

                                                                                Slotsholmsgade 10
                                                                                1216 København K.
                                                                                T +45 7226 8400
                                                                                www.justitsministeriet.dk
                                                                                jm@jm.dk

                                                                                Side 1/2
Spørgsmål nr. S 697 fra medlem af Folketinget Barbara Gaardlykke
Apol (JF):

       ”Er ministeren villig til at afsøge mulighederne for at etablere
       en offerrådgivning på Færøerne?”

Begrundelse:

       ”I Danmark blev en offerrådgivning etableret i 1998.
       Regeringen har nu forpligtet sig til at udarbejde en konkret plan
       med henblik på at etablere en offerrådgivning i Grønland. Der
       henvises i den forbindelse til Grønlandsudvalgets beretning af
       21. februar 2024 over beslutningsforslag nr. B 44 (folketingsåret
       2023-24). En tilsvarende offerrådgivning på Færøerne vil
       bidrage positivt til retsstillingen for færøske ofre. Herved sikres
       hjælp til ofre i alle dele af rigsfællesskabet og ikke kun i de
       danske politikredse.”

Svar:

Som det fremgår af regeringsgrundlaget ”Ansvar for Danmark” ønsker
regeringen et tæt og løsningsorienteret samarbejde med Færøerne. Det
gælder både på områder, som Danmark varetager for hele riget, og på
områder, som er overtaget. Regeringen arbejder samtidig for, at standarden
på de danske ansvarsområder på Færøerne følger standarden i Danmark med
de ændringer, som de færøske forhold tilsiger.

Justitsministeriet drøfter på den baggrund løbende med Færøernes
landsstyre, hvilke konkrete lovgivningssager for Færøerne der ønskes
prioriteret, og hvis Færøernes landsstyre måtte fremsætte ønske om at
etablere en offerrådgivning på Færøerne, vil Justitsministeriet prioritere
arbejdet hermed i relation til de dele, som falder under Justitsministeriets
område. Det bemærkes i den forbindelse, at der er flere elementer, som skal
være til stede for at etablere en offerrådgivning, og at det ikke er alle
elementer, som Justitsministeriet vil kunne løfte alene. Etableringen af en
offerrådgivning på Færøerne vil derfor kræve tæt dialog med Færøernes
landsstyre, herunder også henset til at Færøerne har overtaget sagsområdet
strafferetten som færøsk særanliggende.

                                                                                                                                               Side 2/2
