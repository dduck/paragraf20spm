                                                                                    Miljø- og Fødevareudvalget 2023-24
                                                                                                                        Offentligt

Folketingets Lovsekretariat                                                         J.nr. 2024 - 1066
Christiansborg                                                                      Den 15. februar 2024
1240 København K

Hermed sendes besvarelse af spørgsmål nr. S 518, som medlem af Folketinget Søren Egge Rasmus-
sen (EL) har stillet til ministeren for fødevarer, landbrug og fiskeri den 7. februar 2024.

Spørgsmål nr. S 518 fra medlem af Folketinget Søren Egge Rasmussen (EL)
”Hvad mener ministeren om Thor Gunnar Kofoeds kritik af forskningen, der konkluderer, at kvæl-
stofudledningerne er den primære årsag til iltsvind i Danmark, sådan som han formulerede det i
Altinget for nyligt?”

Begrundelse
Der henvises til artiklen »Efter voldsomme protester i Bruxelles: Landbrugsspids advarer danske
landmænd mod at gribe til vold« på altinget.dk den 2. februar 2024.

Svar
Jeg tager klar afstand fra udtalelsen fra viceformand i Landbrug & Fødevarer, Thor Gunnar Kofoed,
om en navngiven forsker på Aarhus Universitet. Uanset om man er enig eller ej i en faglig eller
politisk diskussion, så bør man altid tale ordentligt om og til hinanden. Jeg har noteret mig, at
viceformanden har givet en uforbeholden undskyldning.

Rådgivningen fra universiteterne er et meget væsentligt grundlag for at understøtte udviklingen af
bl.a. regulering.

Som det fremgår af iltsvindsrapporterne fra Aarhus Universitet forudsætter udbredt iltsvind en
forudgående stor tilførsel af næringsstoffer, men iltsvindets udvikling i løbet af året reguleres væ-
sentligst af bundvandstemperaturen og de aktuelle vejrmæssige forhold. Næringsstoftilførslen til
havmiljøet sker fra flere kilder, herunder fra landbruget, spildevand, naturbidrag samt fra vores
nabolande. Det er afgørende, at disse elementer inddrages for at opnå det, vi har lovet med aftale
om grøn omstilling af landbruget (2021).

Jacob Jensen

                             /
                                                Morten Ejrnæs

Ministeriet for Fødevarer, Landbrug og Fiskeri • Holbergsgade 6 • 1057 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
