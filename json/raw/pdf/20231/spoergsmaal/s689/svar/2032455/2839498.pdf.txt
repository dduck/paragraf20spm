                                                                                          Sundhedsudvalget 2023-24

                                                                                          Slotsholmsgade 10-12  Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 18-03-2024
                                                                                          Enhed: Patientsikkerhed og Lovkvalitet
                                                                                          Sagsbeh: amn
                                                                                          Sagsnr.:2024 - 3834
                                                                                          Dok. nr.: 125260

Medlem af Folketinget Kirsten Normann Andersen (SF) har den 11. marts 2024 stillet
følgende spørgsmål nr. S 689 til indenrigs- og sundhedsministeren, som hermed
besvares.

Spørgsmål S 689:
”Hvad er ministerens holdning til, at sundhedsmedarbejdere i et tidligere og
overstået misbrug igennem 10 år tvinges af Styrelsen for Patientsikkerhed til jævnlige
overvågede urinprøver, på trods af at der ikke har været bare ét tilbagefald igennem
de 10 år, og at medarbejderen i samme periode har arbejdet uden anmærkninger, og
vil ministeren tage initiativ til at sikre disse medarbejderes retssikkerhed, så de ikke
tvinges til at leve i et fortsat tilsynsmareridt, når misbruget er et vel overstået
kapitel?”

Svar:
Jeg kan ikke forholde mig til eller kommentere på konkrete sager, men det er efter
min opfattelse helt afgørende, at vi sikrer en fornuftig balance mellem hensynene til
sundhedspersoners retssikkerhed og hensynene til patientsikkerheden.

Der er to centrale hensyn, der skal gå hånd i hånd. Sundhedspersoner skal trygt
kunne gå på arbejde uden frygt for unødige sanktioner. Men det er også vigtigt, at
Styrelsen for Patientsikkerhed har de rette værktøjer til hurtigt at kunne gribe ind
over for sundhedspersoner, der kan udgøre en fare for patientsikkerheden.

Som bekendt viste evalueringen af Styrelsen for Patientsikkerheds sundhedsfaglige
tilsyn, at reglerne for tilsynet på nuværende tidspunkt afspejler begge hensyn.
Evalueringen pegede dog også på en række opmærksomhedspunkter, som styrelsen
kunne forbedre i forvaltningen af tilsynet. Det gælder bl.a. kommunikation og
gennemsigtighed.

På den baggrund bad jeg ministeriet om at nedsætte arbejdsgruppe, der inden
sommerferien skal komme med tiltag til forbedringer af ovenstående områder.
Tiltagene skal bevare en høj grad af patientsikkerhed og skabe øget tryghed for
sundhedspersoner. Arbejdsgruppen består bl.a. af Lægeforeningen, FOA og Danske
Regioner.

                                          Med venlig hilsen

                                            Sophie Løhde
