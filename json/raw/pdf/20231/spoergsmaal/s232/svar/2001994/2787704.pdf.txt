                                                                                     Retsudvalget 2023-24
                                                                                                      Offentligt

Folketinget                                                                Dato:     24. november 2023
Lovsekretariatet                                                           Kontor:   Politikontoret
Christiansborg                                                             Sagsbeh:  Anders Just Christensen
1240 København K                                                           Sagsnr.:  2023-09568
DK Danmark                                                                 Dok.:     3062183

Besvarelse af spørgsmål nr. S 232 fra medlem af Folketinget Andreas
Karlsen (KF)

Hermed sendes besvarelse af spørgsmål nr. 232 som medlem af Folketinget
Andreas Karlsen (KF) har stillet justitsministeren den 17. november 2023.

Peter Hummelgaard

                   /
                                         Maria Carlsson

                                                                           Slotsholmsgade 10
                                                                           1216 København K.
                                                                           T +45 7226 8400
                                                                           www.justitsministeriet.dk
                                                                           jm@jm.dk

                                                                           Side 1/2
Spørgsmål nr. S 232 fra medlem af Folketinget Andreas Karlsen (KF):
       ”Hvad er ministerens tanker om at sikre fast patruljerende politi
       i alle større byer i forlængelse af politiaftalen, hvor der
       eksempelvis fortsat intet fast patruljerende politi er i Ringsted?”

Svar:
Det er en vigtig prioritet for mig som justitsminister, at vi har et politi, der
rykker ud, når borgerne har brug for det, og er tilstede og tilgængeligt,
uanset hvor i landet man måtte befinde sig.
Derfor er jeg også glad for, at der med den seneste flerårsaftale for politiet
og anklagemyndigheden blev gennemført en nærhedsreform af politiet, som
har til formål at bringe politiet endnu tættere på borgerne. Ambitionen med
aftalen er, at politiet skal være nærværende og til stede lokalt, at politiets
ressourcer og kompetencer i højere grad skal anvendes tæt på borgerne, og
at det lokale handlerum til at træffe beslutninger skal styrkes.
Som led i nærhedsreformen blev det bl.a. aftalt at tilføre politiet flere
lokalbetjente og beredskabspatruljer, som skal gøre det muligt for politiet at
være mere til stede i løbet af aften- og nattetimerne på de steder og
tidspunkter, hvor det lokale politi vurderer, at behovet er størst. Der er også
oprettet 20 nye nærpolitistationer, så politiet bliver mere fysisk tilgængeligt
og kommer tættere på borgerne lokalt.
Jeg mener, at der med flerårsaftalen er taget et vigtigt skridt for at sikre et
politi, der er tættere på borgerne. Samtidig har aftalen givet politiet mere
frihed til lokale løsninger. Jeg har fuld tiltro til, at politiet prioriterer
ressourcerne på en måde, der tager højde for de lokale forhold.

                                                                                                                                               Side 2/2
