                                                                                        Retsudvalget 2023-24
                                                                                                         Offentligt

Folketinget                                                                   Dato:     31. januar 2024
Lovsekretariatet                                                              Kontor:   Sikkerhedskontor I
Christiansborg                                                                Sagsbeh:  Jeppe Haugaard Vandtved
1240 København K                                                              Sagsnr.:  2024-01274
DK Danmark                                                                    Dok.:     3137309

Besvarelse af spørgsmål nr. S 451 fra medlem af Folketinget Zenia
Stampe (RV):

Hermed sendes besvarelse af spørgsmål nr. S 451, som medlem af Folketin-
get Zenia Stampe (RV) har stillet til justitsministeren den 19. januar 2024.

Peter Hummelgaard

                   /
                              Michelle Argir Simonsen

                                                                              Slotsholmsgade 10
                                                                              1216 København K.
                                                                              T +45 7226 8400
                                                                              www.justitsministeriet.dk
                                                                              jm@jm.dk

                                                                              Side 1/3
Spørgsmål nr. S 451 fra medlem af Folketinget Zenia Stampe (RV):

       ”Hvordan stiller ministeren sig til at lave en langsigtet national
       strategi for at sikre det jødiske liv i Danmark inspireret af det
       svenske initiativ »Ett starkt judiskt liv för framtida generationer
       – Nationell strategi för att stärka judiskt liv i Sverige 2025–
       2034«, herunder at sikre kontinuitet og stabilitet i bevillingerne
       til bl.a. afdækning af antisemitiske forbrydelser, forskning i jø-
       dedom, antisemitisme og holocaust samt oplysning via Jødisk
       Informationscenter m.m.?”

Svar:

Jeg har noteret mig, at den svenske regering den 10. januar 2024 offentlig-
gjorde en national strategi for at styrke jødisk liv i Sverige, som der også
henvises til i spørgsmålet. Særligt i lyset af den seneste tids uacceptable
opblussen i antisemitismen i Danmark som følge af konflikten mellem Israel
og Hamas i Gaza overvejer regeringen løbende, om der er behov for yderli-
gere tiltag, ligesom regeringen har en god og tæt dialog med Det Jødiske
Samfund. Den svenske strategi indgår naturligvis i disse overvejelser.

Den daværende regering offentliggjorde i januar 2022 ”Handlingsplan mod
antisemitisme”, som indeholder 15 initiativer, der skal sætte bredt ind mod
antisemitisme i perioden 2022-2025. Med handlingsplanen blev der bl.a. af-
sat midler til obligatorisk undervisning i Holocaust i skolen, formidling af
dansk-jødisk kulturhistorie, styrket undervisning af politifolk i forebyggelse
af radikalisering, mere målrettet forskning i antisemitisme og øget fokus på
miljøer, hvor antisemitisme er særligt udbredt. Samtidig indeholder hand-
lingsplanen et initiativ om at sikre den fortsatte opretholdelse af de fornødne
sikkerhedsindsatser til beskyttelse af jøder og jødiske institutioner samt et
initiativ om et styrket udenrigspolitisk fokus på bekæmpelse af antisemi-
tisme.

Handlingsplanen er udarbejdet af en tværministeriel arbejdsgruppe og på
baggrund af drøftelser med Det Jødiske Samfund og Dansk Institut for In-
ternationale Studier (DIIS), ligesom der er indhentet erfaringer fra en række
lande, forskere og organisationer.

Handlingsplanen indeholder flere relevante initiativer om kortlægning af vi-
den om og forskning i antisemitisme. Handlingsplanen indeholder bl.a. et
initiativ om styrket monitorering af antisemitiske hændelser gennem en årlig

                                                                                                                                               Side 2/3
bevilling på 300.000 kr. til Det Jødiske Samfunds Afdeling for Kortlægning
og Videndeling af Antisemitiske Hændelser (AKVAH).
Videre indeholder handlingsplanen bl.a. et initiativ om at igangsætte og
kortlægge forskning om antisemitisme i Danmark, herunder undersøgelse af
antisemitismens udbredelse, udtryksformer, årsagsfaktorer, virkemekanis-
mer og påvirkninger i det danske samfund, så det i højere grad afdækkes,
hvor i samfundet antisemitismen trives. Det kan i den forbindelse oplyses,
at Center for Dokumentation og Indsats mod Ekstremisme (CDE) under Ud-
lændinge- og Integrationsministeriet i første kvartal af 2024 forventer at of-
fentliggøre tre delrapporter samt en samlet rapport om forskellige nationale
miljøer med henblik på at illustrere antisemitismen i en dansk kontekst.
Herudover er der gennem initiativet ”Mere oplysning om jødisk liv og kultur
i Danmark” udmøntet puljemidler til etablering af ”Alliancen mod online
antisemitisme” (#AMOS-projektet), hvorigennem Jødisk Informationscen-
ter, Nordic Safe Cities, Analyse & Tal samt Common Consultancy bl.a. har
undersøgt, hvor udbredt online antisemitisme er i den offentlige debat på
Facebook i Danmark, og hvordan den kommer til udtryk.
Foruden initiativerne i handlingsplanen kan det oplyses, at Rigspolitiet siden
2015 har udgivet en årlig rapport vedrørende hadforbrydelser, som bl.a. vi-
ser udviklingen i antallet af registrerede sager om hadforbrydelser med et
religiøst motiv, herunder sager vedrørende antisemitisme.

                                                                                                                                               Side 3/3
