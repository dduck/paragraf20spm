                                                                                           Sundhedsudvalget 2023-24

                                                                                           Slotsholmsgade 10-12  Offentligt
                                                                                           DK-1216 København K

                                                                                           T +45 7226 9000
                                                                                           F +45 7226 9001
                                                                                           M sum@sum.dk
                                                                                           W sum.dk

Folketingets Lovsekretariat                                                                Dato: 24-10-2023
                                                                                           Enhed: Epidemihåndtering og kvalitet i
                                                                                           sundhedsvæsenet
                                                                                           Sagsbeh: cks
                                                                                           Sagsnr.: 2023-2924
                                                                                           Dok. nr.: 31395

Medlem af Folketinget Peder Hvelplund (EL) har den 16. oktober 2023 stillet følgende
spørgsmål nr. S 87 til indenrigs- og sundhedsministeren, som hermed besvares.

Spørgsmål S 87:
”Mener ministeren, at den forskelsbehandling, der finder sted i dag, i og med at det
er lovligt at tilbyde dobbeltdonation til et cisheteroseksuelt par, der ikke kan få børn,
hvorimod ciskvinder, nonbinære og transmænd ikke lovligt kan benytte sig af
partnerægdonation (graviditet med en partners æg) uden en sundhedsfaglig
begrundelse, fortsat skal opretholdes i det danske sundhedsvæsen, eller vil
ministeren være med til at ændre lovgivning og praksis?”

Svar:
Der er i dag adgang til dobbeltdonation, dvs. fertilitetsbehandling med både
donorsæd og donoræg, når der er en sundhedsfaglig begrundelse. Denne adgang blev
vedtaget i 2017 med et bredt flertal i Folketinget, og i overensstemmelse med Det
Etiske Råds anbefalinger.

Begrundelsen for adgangen til dobbeltdonation ved sundhedsfaglig begrundelse var
dels hensynet til, at ufrivilligt barnløse kan få en udvidet adgang til assisteret
reproduktion, dels hensynet til de mange forskellige familiemønstre der findes, og
dels hensynet til den gravide og donorens sundhed og helbred. Ægdonation er
forbundet med øgede risici sammenlignet med andre typer assisteret reproduktion,
herunder sæddonation, hvorfor også indgrebets beskaffenhed blev taget i
betragtning.

Brug af dobbeltdonation kan være sundhedsfagligt begrundet, hvis begge parter ikke
har befrugtningsdygtige kønsceller. Det gør sig også gældende for
partnerægdonation, hvor der er en sundhedsfaglig begrundelse.

Adgangen til dobbeltdonation med sundhedsfaglig begrundelse gælder for alle enlige
og par, uanset seksuel orientering og kønsidentitet. Det er derfor vurderingen, at der
ikke er tale om forskelsbehandling i adgangen til dobbeltdonation med
sundhedsfaglig begrundelse.

                                          Med venlig hilsen

                                            Sophie Løhde
