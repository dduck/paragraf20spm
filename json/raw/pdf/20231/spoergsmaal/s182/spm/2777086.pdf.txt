                                                                         Sundhedsudvalget 2023-24
                                                       (Omtryk - 10-11-2023 - Ændret adressat)

                                                                                                  Offentligt

Spørgsmål nr. S 182
§ 20-spørgsmål til skriftlig besvarelse

Til:         Indenrigs- og sundhedsministeren
Dato:        8. november 2023
Stillet af:  Helene Liliendahl Brydensholt (ALT)
OMTRYKT:     (Ændret adressat, den 10. november 2023)

Hvad er ministerens holdning til Forældrenes Landsorganisations pointe om,
at den årlige landsdækkende forældretilfredshedsundersøgelse måler skævt
og ikke viser et sandfærdigt billede af virkeligheden, idet man spørger
forældrene om indsatser, der foregår, når de ikke er til stede, og vil
ministeren tage initiativ til at gøre undersøgelsen mere retvisende, bl.a. med
mulighed for, at forældrene kan kommentere normering og pædagogandel?
(Spm. nr. S 182).

Begrundelse
Udlændinge- og integrationsminister Kaare Dybvad Bek anvendte bl.a.
forældretilfredshedsundersøgelsen i Deadline den 1. november 2023 til at
beskrive forældres tilfredshed med daginstitutionerne, hvilket kan være
problematisk, da der dermed skabes et billede af kvaliteten, som ikke er i
overensstemmelse med de faktiske forhold, bl.a. en rapport fra VIVE maj
2023, som viser utilstrækkelig kvalitet i 38 pct. af de undersøgte vuggestuer.
Forældrene kan ikke svare i forhold til normeringer, altså om de mener, at der
er nok kvalificerede, omsorgsfulde voksne om deres børn. Vi har brug for, at
de politiske beslutninger på området baseres på baggrund af retvisende
data. Der henvises til pressemeddelelsen
»Forældretilfredshedsundersøgelsen ændrer ikke på stigende mistrivsel« af
19. juni 2022 på Forældrenes Landsorganisations hjemmeside.

Svaret bedes sendt elektronisk til spørgeren på helene.brydensholt@ft.dk og
til Lovsekretariatet på lov@ft.dk.

På Folketingets formands vegne
Lovsekretariatet

Kopi til Børne- og undervisningsministeren                                      Side 1 | 1
