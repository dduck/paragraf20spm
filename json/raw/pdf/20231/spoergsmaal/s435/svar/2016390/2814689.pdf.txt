     Folketingets Lovsekretariat                                                          Miljø- og Fødevareudvalget 2023-24
     Christiansborg                                                                                                            Offentligt
     1240 København K
                                                                                      J.nr. 2024-670
                                                                                      Den 23. januar 2024

     Miljøministerens besvarelse af spørgsmål nr. S 435 stillet den 16. januar 2024 af Sascha Faxe
     (ALT).

     Spørgsmål nr. S 435
     ”Mener regeringen, at det er rimeligt og konsistent med et ønske om et levende havmiljø, at
     industrispildevandsrensningsanlægget IWS stadig udleder spildevand i Agersø Sund, og hvorfor
     har man ikke stoppet udledningerne?”

     Svar
     Nej, som miljøminister finder jeg det ikke tilfredsstillende, at virksomheden fortsat opererer på
     baggrund af en forældet miljøgodkendelse.

     Miljøstyrelsen overtog myndighedskompetencen i sagen fra Slagelse Kommune den 15.
     september 2023. Umiddelbart herefter var styrelsen på sit første tilsynsbesøg på virksomheden,
     som foreløbigt har resulteret i flere indskærpelser og et påbud.

     En samlet revurderet miljøgodkendelse er lovens udgangspunkt for at sikre korrekt regulering af
     virksomheden. Miljøstyrelsen er gået i gang med dette arbejde efter styrelsen overtog sagen. Det
     er en kompliceret sag, som desværre tager tid at afgøre, men en sag, som Miljøstyrelsen
     prioriterer højt.

     Jeg er optaget af, at vi sikrer et sundt havmiljø. Derfor er dette også en sag, som jeg tager meget
     alvorligt.

./.  Jeg henviser i øvrigt til mit svar på spørgsmål S 209 af den 21. november 2023.

     Magnus Heunicke              /  Mikkel Dam Schwartz

     Miljøministeriet • Frederiksholms Kanal 26 • 1220 København K
     Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
