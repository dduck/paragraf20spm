                                                                                            Sundhedsudvalget 2023-24

                                                                                            Slotsholmsgade 10-12   Offentligt
                                                                                            DK-1216 København K

                                                                                            T +45 7226 9000
                                                                                            F +45 7226 9001
                                                                                            M sum@sum.dk
                                                                                            W sum.dk

Folketingets Lovsekretariat                                                                 Dato: 13-03-2024
                                                                                            Enhed: Sygehuspolitik
                                                                                            Sagsbeh: krhj
                                                                                            Sagsnr.:2024 - 3690
                                                                                            Dok. nr.: 123543

Medlem af Folketinget Peter Skaarup (DD) har den 6. marts 2024 stillet følgende
spørgsmål nr. S 655 til indenrigs- og sundhedsministeren, som hermed besvares.

Spørgsmål S 655:
”Mener ministeren, at det er fagligt forsvarligt og retfærdigt for borgerne, at der lige
nu er 60 ugers ventetid til udredning for demens på Nykøbing Falster Sygehus og 79
uger på Slagelse Sygehus, og hvad er ministerens holdning til at iværksætte
initiativer, der kan nedbringe ventetiden i regionen? ”

Svar:
Der er ingen tvivl om, at ventetiderne på demensudredning flere steder er for lange.
Det er baggrunden for, at demensområdet havde en meget klar prioritering i
forbindelse med sidste års fordeling af SSA-reserven for 2024-2027, hvor der blev
afsat i alt ca. 123 mio. kr. til området. Blandt andet blev det prioritet at videreføre en
bevilling på 15 mio. kr. årligt i perioden 2024-2027 til regionale udrednings- og
behandlingsenheder, ligesom der blev afsat i alt 11,1 mio. kr. i samme periode til
iværksættelse af et forsøgsprojekt, der har til formål at løfte kvaliteten af udredning
af demens på tværs af landet via bedre dataunderstøttelse og øget udredning i almen
praksis.

Udfordringen med ventetider på demensudredning var desuden baggrunden for, at
regeringen og Danske Regioner sidste år satte fokus på emnet i forbindelse med
økonomiaftalen for regionernes økonomi for 2024, hvoraf det bl.a. fremgår, at
regionerne skal have fokus på at nedbringe ventetiderne.

Det er min forventning, at regionerne med afsæt heri arbejder målrettet med at
nedbringe ventetiderne.

                                          Med venlig hilsen

                                            Sophie Løhde
