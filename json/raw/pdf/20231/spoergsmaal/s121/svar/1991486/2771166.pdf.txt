                                    Det Udenrigspolitiske Nævn, Udenrigsudvalget 2023-24
                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
       2023-36344            MENA   E-mail: um@um.dk
                                    http://www.um.dk

                                    Dato

                                    26. oktober 2023

       Svar på § 20-spørgsmål nr. S 121 stillet den 20. oktober 2023 af
       Trine Pertou Mach (EL) til ministeren for
       udviklingssamarbejde og global klimapolitik.

       Spørgsmål

       Mener ministeren, at Danmarks engagement i Palæstina i form af
       udviklingsbistand fortsat bør have et vedholdende langsigtet fokus på den
       store og vigtige opgave med palæstinensisk statsopbygning, udvikling, fred
       og stabilitet, sådan som det er formuleret i »Strategisk ramme Danmark-
       Palæstina 2021-25«, og er ministeren i bekræftende fald enig med
       spørgeren i, at udviklingsbistanden til Palæstina bør genoptages hurtigst
       muligt for at undgå at forværre situationen i Palæstina og kaste allerede
       opnåede fremskridt over bord?

       Svar

       Efter Hamas’ forfærdelige terrorangreb mod Israel er der behov for at
       stoppe op for at sikre, at danske udviklingsmidler ikke bliver misbrugt.

       Gennemgangen af den bilaterale udviklingsbistand i landeprogrammet for
       Palæstina skal sikre, at Udenrigsministeriet og vores partnere tager alle
       nødvendige forholdsregler for at forebygge at ingen individer,
       organisationer eller enheder på EU's og FN’s terrorlister får gavn af dansk
       støtte. Regeringen vil sikre, at gennemgangen af de enkelte engagementer
       gennemføres så hurtigt, det er muligt.

       Gennemgangen ændrer ikke ved den langsigtede målsætning om at støtte
       en fredelig løsning på konflikten mellem Israel og Palæstina gennem
                                          2

realisering af en to-statsløsning samt at fremme stabilitet i regionen og
forbedre levevilkårene for palæstinenserne.
Jeg vil samtidig gerne understrege, at den humanitære støtte ikke er berørt.
Regeringen har netop givet et foreløbigt 50 mio. kr. i akut humanitær
nødhjælp for at hjælpe civilbefolkningen i Palæstina, som er hårdt ramt af
den drastisk forværrede humanitære situation. Det kommer i tillæg til de
115,6 mio. kr., som vi allerede har givet i humanitær bistand til Palæstina i
år.

                                Med venlig hilsen

                                  Dan Jørgensen
