                                                                                         Sundhedsudvalget 2023-24

                                                                                         Slotsholmsgade 10-12  Offentligt
                                                                                         DK-1216 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 12-10-2023
                                                                                         Enhed: Beredskab og Smitsomme
                                                                                         Sygdomme
                                                                                         Sagsbeh: tzni
                                                                                         Sagsnr.:2023 - 2864
                                                                                         Dok. nr.: 23783

Medlem af Folketinget Pia Kjærsgaard (DF) har den 3. oktober 2023 stillet følgende
spørgsmål nr. S 3 til indenrigs- og sundhedsministeren, som hermed besvares.

Spørgsmål S 3:
”Hvad mener ministeren om, at de praktiserende læger ikke bliver en del af
efterårets vaccinationsindsats mod influenza m.v.? ”

Svar:
De praktiserende læger har gennem en årrække ydet et stort og vigtigt bidrag til den
offentlige vaccinationsopgave, og de er fortsat en meget væsentlig aktør i
varetagelsen af f.eks. børnevaccinationsprogrammet.

Sæsonvaccinationsprogrammet mod influenza og covid-19 er statsligt styret og
regionalt forankret. Programmet er tilrettelagt ud fra en række målsætninger om
bl.a. at opnå en høj tilslutning, sikre nærhed til borgerne samt sikre
omkostningseffektivitet og lavt vaccinespild. På den baggrund er antallet af
vaccinationssteder nedbragt fra ca. 1500 steder på landsplan i 2022 til ca. 300 i 2023.

Ligesom sidste år er Danske Regioner ansvarlig for udrulningen af
vaccinationsprogrammet. Jeg er bekendt med, at Danske Regioner har tilbudt PLO –
Praktiserende Lægers Organisation, at de alment praktiserende læger kunne varetage
en afgrænset del af vaccinationsopgaverne i årets sæsonvaccinationsprogram. Jeg er
også bekendt med, at de alment praktiserende læger er endt med ikke at være en del
opgaveløsningen. Ministeriet har ikke været en del af dialogen mellem Danske
Regioner og PLO.

Vaccinationen foregår i år på regionale vaccinationscentre samt en lang række
udvalgte apoteker rundt om i landet. Opgaven med at supplere de regionale
vaccinationscentre er blevet tildelt apotekerne på baggrund af udbud fra regionerne.

Jeg forventer, at regionerne sikrer en effektiv og vellykket tilrettelæggelse af
vaccineudrulningen. Indenrigs- og Sundhedsministeriet følger løbende
vaccineudrulningen den kommende tid og vil i samarbejde med de involverede parter
samle op på erfaringer fra dette års sæsonvaccinationsprogram ift. de ovenfor
nævnte målsætninger.

                                          Med venlig hilsen

                                            Sophie Løhde
