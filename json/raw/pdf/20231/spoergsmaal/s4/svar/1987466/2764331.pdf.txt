                                                                                          Sundhedsudvalget 2023-24

                                                                                          Slotsholmsgade 10-12  Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 11. oktober 2023
                                                                                          Enhed: Beredskab og Smitsomme
                                                                                          Sygdomme
                                                                                          Sagsbeh: tzni
                                                                                          Sagsnr.:2023 - 2864
                                                                                          Dok. nr.: 23865

Medlem af Folketinget Pia Kjærsgaard (DF) har den 3. oktober 2023 stillet følgende
spørgsmål nr. S 4 til indenrigs- og sundhedsministeren, som hermed besvares.

Spørgsmål S 4:
”Hvad mener ministeren om, at læger advarer om, at for få ældre vil lade sig
vaccinere mod influenza og corona, fordi der for nogle vil være for langt til et
vaccinationscenter, og at det er for besværligt at få booket tid m.v.?”

Svar:
Erfaringerne fra 2022 og tal fra Statens Serum Institut viser, at der ikke ses en
sammenhæng mellem antallet af vaccinationssteder og vaccinationstilslutning,
hverken for covid-19 eller influenzavaccination. For at opnå en mere styret og
omkostningseffektiv indsats med mindre vaccinespild er antallet af
vaccinationssteder derfor nedbragt fra ca. 1500 steder på landsplan i 2022 til ca. 300 i
2023.

I dette års sæsonvaccinationsprogram mod influenza og covid-19 er opgaven med at
supplere de regionale vaccinationscentre blevet tildelt apotekerne på baggrund af
udbud fra regionerne. Ifølge Danske Regioner er de ca. 300 vaccinationssteder fordelt
ud over hele landet. Regionerne driver ca. 40 af stederne, mens de resterende ca.
260 steder er fordelt på apoteker.

Løsningen sikrer, at der i samarbejde med de regionale centre er et lokalt tilbud til
borgerne, som grundet apotekernes åbningstider og geografiske spredning kan levere
en god service til borgerne i hele landet.

Det forventes derfor, at der igen i år vil være stor tilslutning til
vaccinationsprogrammet. Indenrigs- og Sundhedsministeriet følger løbende
vaccineudrulningen den kommende tid og vil i samarbejde med de involverede parter
samle op på erfaringer fra dette års sæsonvaccinationsprogram.

Der henvises i øvrigt til svar på spørgsmål S 3.

                                          Med venlig hilsen

                                            Sophie Løhde
