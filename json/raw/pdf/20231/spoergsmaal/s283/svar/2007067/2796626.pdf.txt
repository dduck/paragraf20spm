Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               Den 8. december 2023

Miljøministerens besvarelse af spørgsmål nr. S 283 stillet den 30. november 2023 af Karina
Lorentzen Dehnhardt (SF).

Spørgsmål nr. S 283
” Hvad er ministerens holdning til den retstilstand, at borgerne i Diernæs Strandby ikke kan få
erstatning, fordi Kystdirektoratet efterregistrerer en jordvold som et dige, men som kommunen
siger ikke er et dige?”

Svar
Lov om visse naturskader m.v., som indeholder bestemmelser om erstatninger efter stormflod, og
som også indeholder bestemmelser om Naturskaderådet, ligger under Erhvervsministeriets
ressort.

Det er Naturskaderådet, der træffer afgørelse i sager om erstatning for bl.a. stormflod, når
forsikringsselskabernes afgørelser er påklaget af skadelidte. Naturskaderådet har tilknyttet en
række sagkyndige, som rådet kan trække på i faglige spørgsmål, herunder i Kystdirektoratet ift.
stormflod og andre faglige spørgsmål i relation til kystbekyttelse, fx diger.

Det fremgår af § 2 stk. 2, nr. 6, i lov om visse naturskader, at; ”Fast ejendom, der ligger uden for
et dige” ikke kan få erstatning. Naturskaderådet har på vegne af forsikringsselskaberne til brug
for disses vurdering af skadesanmeldelserne fra Diernæs Strandby affødt af stormfloden 20.-21.
oktober 2023 henvendt sig til Kystdirektoratet med henblik på en faglig vurdering af, hvorvidt
der befinder sig et dige i området.

Kystdirektoratet har modtaget dokumenter, som Naturskaderådet har videresendt på vegne af
forsikringsselskaberne. Det fremgår af dokumenterne, at der er etableret et havdige med
tilhørende vedtægter, og digets placering fremgår af et kort, som også er tilsendt Kystdirektoratet.
Af vedtægterne for laget (foreningen), som havdiget er en del af, fremgår, at kommunen er
tilsynsmyndighed for laget. Og vedtægterne er tinglyst på de ejendomme, som er med i laget.
Kystdirektoratet vurderer desuden, at diget har funktion som et dige.

Kystdirektoratets vurdering indgår herefter i forsikringsselskabernes afgørelser i spørgsmålet om
erstatning efter stormfloden 20.-21. oktober 2023.

Magnus Heunicke              /  Anne Elizabeth Kamstrup

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
