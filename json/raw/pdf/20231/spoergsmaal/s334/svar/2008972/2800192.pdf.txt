                                                                                 Retsudvalget 2023-24
                                                                                                  Offentligt

Folketinget                                                            Dato:     15 december 2023
Lovsekretariatet                                                       Kontor:   Strafferetskontoret
Christiansborg                                                         Sagsbeh:  Cecilie Brandt Opstrup
1240 København K                                                       Sagsnr.:  2023-10680
DK Danmark                                                             Dok.:     3088503

Besvarelse af spørgsmål nr. S 333 fra medlem af Folketinget Mai
Mercado (KF):

Hermed sendes besvarelse af spørgsmål nr. S 333, som medlem af
Folketinget Mai Mercado (KF) har stillet til justitsministeren den 8.
december 2023.

Peter Hummelgaard

                   /
                                 Morten Holland Heide

                                                                       Slotsholmsgade 10
                                                                       1216 København K.
                                                                       T +45 7226 8400
                                                                       www.justitsministeriet.dk
                                                                       jm@jm.dk

                                                                       Side 1/4
Spørgsmål nr. S 333 fra medlem af Folketinget Mai Mercado (KF):

       ”Mener ministeren, at det er hensigtsmæssigt, at placeringen af
       den såkaldte koranlov i straffelovens kapitel 12
       retsplejemæssigt ligestiller kunstnere, blasfemikere og politiske
       aktivister med terrorister, hvad angår politiets adgang til at
       foretage hemmelige ransagninger, telefonaflytning, opsætning
       af hemmelige kameraer i private hjem og andre vidtgående
       beføjelser?”

Svar:

1. Straffelovens § 110 e, stk. 2, om utilbørlig behandling af skrifter med
væsentlig religiøs betydning for et anerkendt trossamfund er placeret i
straffelovens 12. kapitel om landsforræderi og andre forbrydelser mod
statens selvstændighed og sikkerhed.

Som det fremgår af det lovforslag, der indførte bestemmelsen, er
placeringen i straffelovens 12. kapitel forbundet med følgevirkninger i
forhold til bl.a. reglerne i retsplejeloven om straffeprocessuelle
tvangsindgreb. Der henvises til Folketingstidende 2023-24, tillæg A, L 65
som fremsat, side 13.

Det må dog antages, at der i praksis kun meget sjældent – hvis overhovedet
– kan tænkes at blive tale om at foretage telefonaflytning, opsætning af
kamera i privat hjem eller hemmelig ransagning af en mistænkts bolig i
sager om overtrædelse af straffelovens § 110 e, stk. 2. Nedenfor er der
redegjort nærmere for baggrunden herfor.

2. Ifølge straffelovens § 110 e, stk. 2, straffes den, der offentligt eller med
forsæt til udbredelse i en videre kreds gør sig skyldig i utilbørlig behandling
af et skrift, der har væsentlig religiøs betydning for et anerkendt
trossamfund, eller en genstand, der fremstår som et sådant skrift.
Strafferammen er bøde eller fængsel indtil 2 år.

Indledningsvis bemærkes det, at der naturligvis kun opstår spørgsmål om
telefonaflytning, opsætning af kamera i privat hjem og hemmelig
ransagning af en mistænkts bolig, hvis politiet måtte vurdere, at dette er et
relevant efterforskningsskridt i en sag om overtrædelse af § 110 e, stk. 2. I
givet fald skal en række betingelser være opfyldt for, at indgrebet må
foretages. Nedenfor er der redegjort for nogle af betingelserne.

                                                                                                                                               Side 2/4
Telefonaflytning og opsætning af kamera i privat hjem kræver som
hovedregel, at politiet efterforsker et forhold, der efter loven kan straffes
med fængsel i 6 år eller derover, jf. retsplejelovens § 781, stk. 1, nr. 3, og §
791 a, stk. 3, nr. 3. Indgrebene kan dog også foretages, hvis efterforskningen
vedrører en række bestemte forbrydelser, herunder forsætlige overtrædelser
af straffelovens 12. eller 13. kapitel. Hemmelig ransagning af en mistænkts
bolig kræver, at efterforskningen angår bestemte forbrydelser, herunder
forsætlige overtrædelser af straffelovens 12. eller 13. kapitel, jf.
retsplejelovens § 799, stk. 1.

Det er endvidere bl.a. en betingelse for at foretage telefonaflytning,
opsætning af kamera i privat hjem og hemmelig ransagning af en mistænkts
bolig, at indgrebet er af afgørende betydning for efterforskningen, jf.
retsplejelovens § 781, stk. 1, nr. 2, § 791 a, stk. 3, nr. 2, og § 799, stk. 1.

Brugen af ordet ”afgørende” betyder dog ikke, at indgrebet kun må ske, hvis
det er den eneste mulige efterforskningsmåde. Indgrebet kan også anvendes,
hvor der foreligger andre muligheder, men hvor disse er uforholdsmæssigt
besværlige eller mandskabskrævende. Det kan f.eks. være situationer, hvor
alternativet er omfattende skygning døgnet rundt af et stort antal personer
eller indgående undersøgelse af alle biler, der kører ind i landet. Det kan
også tænkes, at andre efterforskningsmuligheder vil være usikre eller
ødelæggende for den videre efterforskning. Der henvises til Michael Kistrup
m.fl., Straffeprocessen, 4. udgave (2023), side 484 f.

Herudover er det bl.a. en betingelse, at telefonaflytning, opsætning af

kamera i privat hjem og hemmelig ransagning af en mistænkts bolig i det

konkrete  tilfælde  er  i  overensstemmelse                        med

proportionalitetsgrundsætningen. Det indebærer, at indgrebet ikke må

foretages, hvis det efter indgrebets formål, sagens betydning og den

krænkelse og ulempe, som indgrebet må antages at forvolde den eller de

personer, som det rammer, ville være et uforholdsmæssigt indgreb, jf.

retsplejelovens § 782, stk. 1, § 791 a, stk. 7, og § 797, stk. 1.

Det bemærkes i den forbindelse, at det fremgår af forarbejderne til
straffelovens § 110 e, stk. 2, at det forudsættes, at førstegangstilfælde af
overtrædelse af bestemmelsen som udgangspunkt straffes med bøde. I
gentagelsestilfælde og ved adskillige førstegangsovertrædelser til samtidig
pådømmelse forudsættes der som udgangspunkt udmålt en kortere

                                                                                  Side 3/4
fængselsstraf i dage. Der henvises til Folketingstidende 2023-24, tillæg A,
L 65 som fremsat, side 12 f.
Opsætning af kamera i privat hjem forudsætter herudover – foruden
opfyldelse af bl.a. de ovennævnte betingelser – at efterforskningen vedrører
en lovovertrædelse, som har medført eller som kan medføre fare for
menneskers liv eller velfærd eller for betydelige samfundsværdier, jf.
retsplejelovens § 791 a, stk. 3, nr. 4.
3. Der gælder et krav om forudgående retskendelse ved telefonaflytning,
opsætning af kamera i privat hjem og hemmelig ransagning af en mistænkts
bolig. Ville indgrebets øjemed blive forspildt, hvis retskendelse skulle
afventes, kan politiet dog træffe beslutning om at foretage indgrebet. I så
fald skal politiet snarest muligt og senest inden 24 timer fra indgrebets
iværksættelse forelægge sagen for retten. Retten afgør ved kendelse, om
indgrebet kan godkendes, samt om det kan opretholdes, og i bekræftende
fald for hvilket tidsrum. Der henvises til retsplejelovens § 783, stk. 1 og 4,
§ 791 a, stk. 8, 1. pkt., og § 799, stk. 2.

                                                                                                                                               Side 4/4
