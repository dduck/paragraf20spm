                                                                                     Beskæftigelsesudvalget 2023-24
                                                                                                                    Offentligt

Spørgsmål nr. S 384
§ 20-spørgsmål til skriftlig besvarelse

Til:         Beskæftigelsesministeren
Dato:        20. december 2023
Stillet af:  Karsten Hønge (SF)

Giver konklusionerne i studiet ”Changing Tracks: Human Capital Investment
after Loss of Ability”’ ministeren anledning til at overveje, hvorvidt det vil være
hensigtsmæssigt at investere i og bedre understøtte kommunernes brug af
revalideringsordningen, som ellers ofte har været fremhævet som dyr, set i
lyset af regeringens ønske om at øge arbejdsudbuddet og specifikt
statsministerens udtalelse af 13. august 2023: ”Den nye tids valuta i dansk
politik er ikke penge, for dem har vi mange af. Det er, at vi ikke kan bruge
pengene, hvis der ikke er tilstrækkeligt med medarbejdere”?
(Spm. nr. S 384).

Begrundelse
I studiet ”Changing Tracks: Human Capital Investment after Loss of Ability” af
Anders Humlum, Jakob R. Munch og Pernille Plato fra 2023 konkluderes det
bl.a., at skadede faglærte, som har mistet arbejdsevnen inden for deres fag,
og som får revalidering og tager en bachelor, herunder professionsbachelor,
eller en uddannelse på et højere niveau, kommer til at tjene 25 pct. mere end
før deres skade. Det konkluderes endvidere, at revalideringen tjener sig selv
ind fire gange, ligesom gruppen undgår at komme på antidepressiv medicin,
hvilket mange, der ikke omskoles, gør, og at 80 pct. af de omskolede
kommer i beskæftigelse, mens de, der ikke omskoles, ender på
førtidspension. Der henvises endvidere til artiklen ”Regeringen vil bruge
arbejdskraft som "ny valuta”" bragt på tv2.dk den 13. august 2023.

Svaret bedes sendt elektronisk til spørgeren på Karsten.Honge@ft.dk og til
Lovsekretariatet på lov@ft.dk.

På Folketingets formands vegne
Lovsekretariatet

                                                                                     Side 1 | 1
