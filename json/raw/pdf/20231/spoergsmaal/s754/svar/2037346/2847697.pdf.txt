                                                                                           Sundhedsudvalget 2023-24

                                                                                           Slotsholmsgade 10-12      Offentligt
                                                                                           DK-1216 København K

                                                                                           T +45 7226 9000
                                                                                           F +45 7226 9001
                                                                                           M sum@sum.dk
                                                                                           W sum.dk

Folketingets Lovsekretariat                                                                Dato:08-04-2024
                                                                                           Enhed: Borgernær Sundhed
                                                                                           Sagsbeh: chk
                                                                                           Sagsnr.:2024 - 4586
                                                                                           Dok. nr.: 135905

Medlem af Folketinget Pia Kjærsgaard (DF) har den 27. marts 2024 stillet følgende
spørgsmål nr. S 754 til indenrigs- og sundhedsministeren, som hermed besvares.

Spørgsmål S 754:
”Mener ministeren, at det er bekymrende, at geografien spiller en så stor rolle, at
nogle ældre selv skal betale for at blive transporteret til en akutplads på et plejehjem,
og at sundhedsloven ikke omfatter gratis transportering af sygelige ældre, og hvis
ministeren deler spørgerens bekymringen, hvilke initiativer vil ministeren så tage?”

Svar:
Jeg vil indledningsvist oplyse, at det i henhold til sundhedsloven er muligt at få
befordring eller befordringsgodtgørelse til visse behandlingssteder. Hvis man fx er
pensionist skal kommuner og regioner som udgangspunkt yde befordring eller
befordringsgodtgørelse i forbindelse med eksempelvis behandling hos alment
praktiserende læge, praktiserende speciallæge, sygehusbehandling eller
genoptræning.

Reglerne gælder for alle kommuner og regioner, så geografien i forhold til at være
berettiget til befordring eller godtgørelse bør ikke spille nogen rolle. Men det er
korrekt, at der på nuværende tidspunkt ikke er hjemmel i sundhedsloven til at yde
befordring eller befordringsgodtgørelse til en kommunal akutplads.

Jeg er meget optaget af og allerede opmærksom på, at der i det nuværende regelsæt
er udfordringer. Jeg kan oplyse, at der er i regi af Samarbejdsprogrammet er aftalt at
sætte et arbejde i gang, der skal se på at justere regler og uhensigtsmæssigheder på
befordringsområdet i lyset af Sundhedsstrukturkommissionens anbefalinger.
Samarbejdsprogrammet er etableret med både KL og Danske Regioner i forbindelse
med økonomiaftalerne for 2024 og skal blandt andet understøtte udviklingen af den
borgernære velfærd samt arbejdet med at nedbringe administrationsudgifterne i
kommuner og regioner.

Afslutningsvis kan jeg oplyse, at hvis det vedrører kørsel uden for sundhedslovens
område, kan der være lovgivning under andet ressortområde, som kan finde
anvendelse i forhold til en borgers kørselsbehov.

                                          Med venlig hilsen

                                            Sophie Løhde
