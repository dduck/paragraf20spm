                                                                                             Indenrigsudvalget 2023-24

                                                                                             Slotsholmsgade 10-12  Offentligt
                                                                                             DK-1216 København K

                                                                                             T +45 7226 9000
                                                                                             F +45 7226 9001
                                                                                             M sum@sum.dk
                                                                                             W sum.dk

Folketingets Lovsekretariat                                                                  Dato: 27-02-2024
                                                                                             Enhed: Finansiering
                                                                                             Sagsbeh: jfj
                                                                                             Sagsnr.:2024 - 2822
                                                                                             Dok. nr.: 112276

Medlem af Folketinget Peter Skaarup (DD) har den 19. februar 2024 stillet følgende
spørgsmål nr. S 588 til indenrigs- og sundhedsministeren, som hermed besvares.

Spørgsmål S 588:
” Mener ministeren, at det daværende Indenrigs- og Boligministerium ikke havde
indflydelse på at udforme og udvælge de tiltag, som Lolland Kommune skulle
iværksætte og prioritere som led i udviklingspartnerskabet for 2022-2025, og er det
ministerens holdning, at udviklingspartnerskabet og initiativerne heri rummer det
fulde potentiale for at skabe udvikling i kommunen?

Begrundelse
Der henvises til »Udviklingspartnerskab for 2022-2025 mellem Lolland Kommune og
Indenrigs- og Boligministeriet« af 28. juni 2022 og INU alm. del - endeligt svar på
spørgsmål 40.”

Svar:
Lolland Kommune søgte i forbindelse med deres ansøgning om særtilskud i august
2021 det daværende Indenrigs- og Boligministerium om at komme i betragtning til et
udviklingspartnerskab. Et sådant udviklingspartnerskab indebærer, at der kan
fastlægges et særtilskud i op til fire år mhp., at kommunen iværksætter langsigtede
investeringer i tiltag til at forbedre dens økonomiske situation.

Som en af de mest økonomisk vanskeligt stillede kommuner blev kommunen på den
baggrund tilbudt en dialog om et sådant partnerskab for 2022-2025.

Lolland Kommune og ministeriet havde frem til juni 2022 en dialog på flere møder
om den nærmere udformning af partnerskabsaftalen. Udgangspunktet herfor var
bl.a. et oplæg fra kommunen med mulige initiativer.

På den baggrund blev der fundet enighed om i aftalen at medtage en række
initiativer inden for gældende lovgivningsmæssige og kommunaløkonomiske rammer.
Disse inkluderer bl.a. initiativer til udvikling af erhverv i forbindelse med etablering af
Femern Bælt, indsatser på turismeområdet, løbende tiltag mhp. tilpasning af
boligmarkedet, planlægning vedr. investering i miljøtiltag og et fokus på
prioriteringen i den løbende drift.

Den indgåede aftale om et udviklingspartnerskab indebærer samtidig, at kommunen
modtager et årligt særtilskud på 120 mio. kr. i perioden 2022-2025.

Der har undervejs i forløbet samt i den videre dialog med kommunen været en
forståelse om, at kommunen uanset partnerskabet fortsat er i en økonomisk
vanskelig situation.
Lolland Kommune har således også supplerende til særtilskuddet gennem
udviklingspartnerskabet modtaget et ekstra særtilskud i 2023 og 2024 på baggrund
af, at kommunen er en af de mest vanskeligt stillede kommuner. Kommunens
særtilskud var i 2023 dermed samlet på 195 mio. kr., og i 2024 er det på samlet 210
mio. kr. Og som forudsat i aftalen om udviklingspartnerskabet for 2022-2025
fortsætter dialogen med Lolland Kommunes udvikling også.
Udviklingspartnerskabet skal som anført i besvarelsen af INU spørgsmål nr. 40 (Alm.
del) bidrage til, at Lolland Kommune kan opnå bedre budgetsikkerhed og dermed
bl.a. har bedre mulighed for at investere i tiltag til at forbedre kommunens situation
på sigt, men partnerskabet kan ikke stå alene.
Ligesom det er tilfældet i andre økonomisk vanskeligt stillede kommuner, hvoraf flere
er beliggende i vores landdistrikter, vil det også være nødvendigt med andre tiltag for
at sikre udvikling, og dermed at der er gode muligheder for at leve, bo og arbejde i
alle dele af Danmark. Regeringen vil derfor også senere i år fremlægge et
landdistriktsudspil med en række initiativer.

                                          Med venlig hilsen

                                            Sophie Løhde

                                                                                                                                              Side 2
