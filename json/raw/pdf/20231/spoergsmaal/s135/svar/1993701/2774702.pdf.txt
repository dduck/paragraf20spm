Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               Den 2. november 2023

Miljøministerens besvarelse af spørgsmål nr. S 135 stillet den 27. oktober 2023 af Kim Edberg
Andersen (NB).

Spørgsmål nr. S 135
”På baggrund af stormflodshændelsen i de midt- og sydlige danske farvande i oktober 2023, er
ministeren så af den opfattelse, at det haster med at få gjort noget ved den nordsjællandske kyst,
og at det er givet godt ud, at staten finansierer udgifterne til etablering af kompenserende
foranstaltninger i form af stenrev i den sammenhæng?”

Svar
Stormflodshændelsen i oktober viser tydeligt, at det er vigtigt, at vi får sikret vores kyster. Jeg
håber derfor også, at kommunerne vil fortsætte med projektet Nordkysten Fremtid, da det
kystteknisk er det rigtige projekt, og da projektet er mere effektivt end individuelle
kystbeskyttelsesløsninger langs kysten.

På tværs af hele landet er der etableret diger og andre kystbeskyttelsesforanstaltninger og flere er
på vej. Fælles for projekterne er, at de som udgangspunkt finansieres af de grundejere, der har
gavn af projekterne - på nær visse strækninger på vestkysten. Kommunerne kan også vælge at
bidrage til finansieringen af kystbeskyttelsesprojekter. Det er kommunerne, der er ansvarlige for,
at kystbeskyttelsesprojekter lever op til gældende lovgivning, herunder i forhold til natur- og
miljøhensyn. Kommunerne har også kompetence til at træffe afgørelse om, hvordan udgifterne til
projektet skal fordeles, og hvem der skal være med til at bidrage ud fra et nytteprincip.

Nordkystens Fremtid har indtil nu modtaget 68 mio. kr. fra kyst- og digepuljen, som statslig
medfinansiering. Dermed har projektet fået tilskud svarende til ca. 45 procent af deres
anlægsudgifter. Det vidner om projektets væsentlighed også i national skala, at det har opnået 24
pct. af alle tildelte midler (ca. 430 mio. kr.) i kystpuljen i den tid, puljen har eksisteret (siden
2020). Nordkystens Fremtid kan fortsat ansøge kystpuljen for yderligere midler til projektet (op
til 50% af anlægsudgifterne).

Miljøstyrelsen og Kystdirektoratet er fortsat tilgængelige i forhold til vejledning.

Magnus Heunicke              /  Anne Elizabeth Kamstrup

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
