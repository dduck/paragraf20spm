                                    Det Udenrigspolitiske Nævn, Udenrigsudvalget 2023-24
                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
                                    Telefon +45 33 92 00 00
                                    Telefax +45 32 54 05 33
                                    E-mail: um@um.dk
                                    http://www.um.dk

Bilag  Sag/ID Nr.            Enhed  Dato

       23/03266              BBB    24.   november
                                    2023

       Svar på § 20-spørgsmål nr. S 247 stillet den 21.
       november 2023 af Karina Lorentzen Dehnhardt (SF) til
       udenrigsministeren.

       Spørgsmål
       Vil regeringen afklare, om de danske børn i fangelejrene i
       Syrien lovligt og humanitært kan hjemtages, hvis mødrene
       accepterer en adskillelse?

       Svar
       Udenrigsministeriet kan for så vidt angår de retlige aspekter
       af evakuering af danske børn fra lejrene i det nordøstlige
       Syrien, herunder om der kan afgives et lovligt samtykke til
       evakuering af et barn uden forælderen i henhold til navnlig
       Danmarks menneskeretlige forpligtelser, generelt henvise til
       kapitel 4 i afrapporteringen af 18. maj 2021 fra den
       tværministerielle Task Force Evakuering, som blev oversendt
       til Det Udenrigspolitiske Nævn den 19. maj 2021 (Det
       Udenrigspolitiske Nævn 2020-21, UPN Alm. del – Bilag 267).
                                          2

Af rapportens side 15 f. fremgår følgende om evakuering af
børn med samtykke fra forældre:

      ”Da Danmark ikke er retligt forpligtet til at evakuere
      hverken forældre eller deres børn, kan Danmark
      som udgangspunkt vælge at tilbyde et barn og
      dennes forælder, at barnet evakueres uden
      forælderen, hvis forælderen samtykker. Forælderen
      vil skulle afgive et udtrykkeligt ønske til
      myndighederne om bistand til evakuering af barnet
      til Danmark uden forælderen. Med inspiration fra
      EMD’s praksis vil et samtykke kunne afgives som
      et frivilligt, informeret og skriftligt samtykke, hvor
      betingelserne for evakueringen er beskrevet. Det
      bemærkes, at Danmark og flere andre lande har
      foretaget samtykkebaseret evakuering af et barn
      uden forælder (se kapitel 3).

      Danmarks internationale forpligtelser kan være til
      hinder for at tilbyde evakuering af et barn uden
      forælderen med forælderens samtykke.

      Det vil eksempelvis være tilfældet i sager med børn,
      som vurderes at være helt afhængig af forælderen.
      I sådanne tilfælde kan det ikke afvises, at Danmark
      efter EMRK artikel 8 om retten til respekt for bl.a.
      privat- og familieliv kan være forpligtet til også at
      yde bistand til forælderen som forudsætning for, at
      der kan ydes bistand til barnet. EMD ses dog ikke
                                   3

at have haft lejlighed til at tage stilling til et konkret
tilfælde som det beskrevne, hvorfor den vurdering,
der vil skulle foretages, vil være behæftet med
betydelig usikkerhed.

Endvidere vil der ikke inden for rammerne af
Danmarks internationale forpligtelser være
mulighed for at tilbyde evakuering af et barn uden
forælderen med forælderens samtykke, hvis
barnets tarv, jf. Børnekonventionens artikel 3, taler
imod dette. I den konkrete vurdering af barnets tarv
vil der bl.a. på den ene side kunne indgå hensynet
til at bevare familiens enhed og barnets relation til
sine forældre og sin familie og på den anden side
mulighederne for, at barnet f.eks. kan få den rette
sundhedsfaglige behandling, undervisning mv.,
samt de øvrige momenter, der følger af, at barnet
efter en evakuering vil opholde sig i Danmark i
stedet for i en lejr i det nordøstlige Syrien.

Forælderen, der må antages at være nærmest
barnet, skal inddrages i overvejelserne om barnets
tarv og høres om, hvad der efter forælderens
opfattelse vil være til barnets bedste. Det beror på
en konkret vurdering, herunder navnlig af barnets
alder og modenhed, i hvilket omfang barnet kan
give sin holdning til adskillelsen til kende, og
hvilken vægt denne i givet fald skal tillægges.”
               4
   Med venlig hilsen
Lars Løkke Rasmussen
