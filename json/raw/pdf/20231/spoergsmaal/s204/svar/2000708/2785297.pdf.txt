                                                                                         Indenrigsudvalget 2023-24

                                                                                         Slotsholmsgade 10-12  Offentligt
                                                                                         DK-1216 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 22-11-2023
                                                                                         Enhed: Finansiering
                                                                                         Sagsbeh: enir
                                                                                         Sagsnr.:2023 - 5871
                                                                                         Dok. nr.: 52450

Medlem af Folketinget Lotte Rod (RV) har den 14. november 2023 stillet følgende
spørgsmål nr. S 204 til indenrigs- og sundhedsministeren, som hermed besvares.

Spørgsmål S 204:
”Hvad er ministerens holdning til, at det koster 1.160 kr. at få en campingvogn og 599
kr. at få en bil til Fanø i højsæsonen, og synes ministeren, at dette lever op til
landevejsprincippet?”

Svar:
Der er i alt 21 kommuner med færgeruter, som modtager et årligt tilskud efter
udligningslovens § 21 b til nedsættelse af færgetakster på passagerområdet på 33
ruter. Det omfatter også færgeruten Fanø-Esbjerg i Fanø Kommune.

I medfør af lovens § 21 b, stk. 6, kan ø-kommuner som Fanø, Læsø, Samsø og Ærø
Kommuner anvende dette tilskud hele året med undtagelse af perioden fra den sidste
lørdag i juni og 6 uger frem, inklusive lørdag og søndag i umiddelbar forlængelse
heraf.

På grund af denne periodeafgrænsning kan Fanø Kommune efter gældende regler
ikke anvende passagertilskuddet i højsæsonen, hvilket således kan være afspejlet i de
billetpriser, som er nævnt i spørgsmålet.

I evalueringen af færgetilskud til kommunerne, som er fra 2022, var én af
anbefalingerne at afskaffe periodeafgrænsningen, så ø-kommuner - på lige fod med
kommuner med små øer - kan anvende passagertilskuddet hen over hele året.

Med regeringens finanslovforslag for 2024 er der afsat en reserve i perioden 2024-
2027 til bl.a. at indføre et fuldt landevejsprincip på færgeområdet.

En udvidelse af ordningen efter udligningslovens § 21 b til et fuldt landevejsprincip i
alle årets 52 uger vil naturligt indebære, at der skal foretages en tilpasning af
reglerne, så der ikke længere er en sådan periodeafgrænsning for ø-kommuner.

Den nærmere udmøntning af reserven til bl.a. et fuldt landevejsprincip forventes
fastlagt i forbindelse med finansloven for 2024.

                                          Med venlig hilsen

                                            Sophie Løhde
