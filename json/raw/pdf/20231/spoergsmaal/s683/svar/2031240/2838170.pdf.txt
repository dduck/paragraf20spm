Folketingets Lovsekretariat      Miljø- og Fødevareudvalget 2023-24
Christiansborg                                                        Offentligt
1240 København K
                             Den 13. marts 2024

Miljøministerens besvarelse af spørgsmål nr. S 683 stillet den 8. marts 2024 af Jette Gottlieb
(EL).

Spørgsmål nr. S 683
” Vil ministeren redegøre for det hensigtsmæssige i at kræve projekter vedrørende reetablering af
skader fra stormfloden den 20.-21. oktober 2023 færdiggjort inden 31. december 2024, i
betragtning af at tilsagn om støtte fra stormflodspuljen, som kan være udslagsgivende for en
kommunes mulighed for at gennemføre projektet, først kan gives i slutningen af maj 2024, og vil
ministeren overveje i tilknytning til bevilling af tilskud at give mulighed for dispensation fra
budgetloven og andre bestemmelser, der sætter denne grænse for færdiggørelse?”
(Spm. nr. S 683).

Begrundelse
Miljøstyrelsen har udarbejdet udkast til retningslinjer for stormflodspuljen vedrørende
stormfloden den 20.-21. oktober 2023.”

Svaret bedes sendt elektronisk til spørgeren på Jette.Gottlieb@ft.dk og til
Lovsekretariatet på lov@ft.dk.

Svar
Det følger af finanslovsaftalen for 2024, at den afsatte pulje på finansloven på 121,2 mio. kr. kan
søges af kommuner med mulighed for dækning af op til 25 pct. af udgifterne til genopretning af
kommunal infrastruktur og kommunale bygninger efter stormfloden den 20.-21. oktober 2023.
Puljen er afsat som en etårig anlægspulje og hæver anlægsloftet for kommunerne i 2024.

Tilskuddet er derfor målrettet udgifter, som kommunerne har afholdt i 2024. Det betyder ikke, at
de projekter, som udgifterne vedrører, nødvendigvis skal være afsluttet i 2024. Der kan således
godt gives tilskud til projekter, der strækker sig over længere tid og som evt. er påbegyndt i 2023.
Det kan fx være projekter, det udføres i perioden 2023-2025, men de udgifter, der gives tilskud til,
skal være afholdt i 2024.

Dette fremgår allerede af Miljøstyrelsens udkast til vejledning vedr. stormflodspuljen, der er sendt
i høring 1. marts. Det vil blive præciseret yderligere i den endelige vejledning og overfor
kommunerne, at projekterne gerne må være påbegyndt i 2023 og ikke skal være afsluttet i 2024,
for at kommunerne kan opnå tilskud.

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
Magnus Heunicke  /  Jakob Ejlers

                                  2
