Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2023-9657
                                                                               Den 5. oktober 2023

Miljøministerens besvarelse af spørgsmål nr. S 40 stillet den 4. oktober 2023 af Peder Hvelplund
(EL).

Spørgsmål nr. S 40
”Mener ministeren, at sundhedsrisikoen ved brug af glyphosat i forhold til at udvikle Parkinsons
sygdom er tilstrækkeligt afdækket i lyset af, at Den Europæiske Fødevaresikkerhedsautoritet
EFSA i sin godkendelsesrapport for glyphosat har tilbageholdt vigtige oplysninger om
sundhedsrisikoen ved brug af glyphosat i forhold til at udvikle Parkinsons sygdom, idet rapporten
ikke nævner konklusionerne fra den anerkendte hollandske Parkinson forsker Bas Bloem, som
refereret i den hollandske artikel »De gezondheidsrisico’s van glyfosaat« på De Groene
Amsterdammers hjemmeside groene.nl den 25. september 2023?”

Svar
Artiklen henviser til, at EFSA i januar 2023 på en konference har udtalt, at de ønsker at udvide
godkendelseskravene for plantebeskyttelsesmidler for at få en bedre forståelse af mulige
sammenhænge mellem plantebeskyttelsesmidler og udviklingen af Parkinsons sygdom.

Miljøstyrelsen har oplyst, at vurderingen fra EFSA er meget omfattende og er bygget på al viden,
der var tilgængelig, da vurderingen blev udarbejdet. Neurotoksiske effekter, herunder udvikling
af Parkinsons syge, er undersøgt i EU-vurderingen. Konklusionen fra EFSA er, at der er sikker
anvendelse i forhold til menneskers sundhed.

Ministeriet kan endvidere henvise til, at et ekspertmøde i november 2022 har konkluderet: Der er
begrænsede data tilgængelige fra in vitro og in vivo undersøgelser vedrørende den potentielle
sammenhæng mellem udsættelse for glyphosat og parkinsonisme/Parkinsons sygdom; den
samlede vurdering af befolkningsundersøgelser og den eksperimentelle dokumentation udløser
ikke bekymring for parkinsonisme.

Magnus Heunicke              /  Lea Frimann Hansen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
