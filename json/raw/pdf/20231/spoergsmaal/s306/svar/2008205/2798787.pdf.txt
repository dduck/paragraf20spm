Folketingets Lovsekretariat      Miljø- og Fødevareudvalget 2023-24
Christiansborg                                                        Offentligt
1240 København K
                             J.nr. 2023 - 12100
                             Den 13. december 2023

Miljøministerens besvarelse af spørgsmål nr. S 306 stillet den 5. december af Kristian Bøgsted
(DD).

Spørgsmål nr. S 306
”Mener ministeren, at det er god praksis, når staten beder landmænd om at tilbagebetale store
dele af deres kompensation, som de har modtaget for udtagning af lavbundsjord, med 11 pct.
renter oveni?”

Svar
Det er en dybt beklagelig situation, som jeg helst ville have været foruden.

Den kompensation der kan tildeles for udtag af lavbundsjorde, eller øvrig landbrugsjord fra
driften, skal svare til det værditab som opleves ved omlægning af arealet. Det ikke er i
overensstemmelse med ordningernes EU-retlige hjemmelsgrundlag at tildele høj sats til § 3-
arealer, da arealerne ikke lovligt kan drives på den måde, som den høje sats forudsætter.
Baggrund for den dybt beklagelige sag er, at lodsejerne er blevet overkompenseret og stillet en for
høj kompensationssats i udsigt for udtagning af naturbeskyttede arealer (de såkaldte § 3-arealer)

Vi har bedt Kammeradvokaten om at hjælp til at vurdere sagen og hvilke handlemuligheder, vi
har. Vi kommer desværre ikke udenom, at vi er forpligtet efter EU's statsstøtteregler til at kræve
for meget udbetalt støtte tilbagebetalt med renter.

Jeg er opmærksom på, at vi skal gøre, hvad vi kan for at afbøde lodsejernes tab inden for de
juridisk gældende rammer.

Medieomtalen af sagen kan give indtryk af, at tilbagebetalingskravet pålægges en rente på 11,25
pct. med tilbagevirkende kraft. Det er ikke tilfældet. En rente på 11,25 pct. kan tidligst gælde fra
tilbagebetalingskravet er stillet jf. nationale regler. For langt de fleste lodsejeres vedkommende
pålægges tilbagebetalingskravet først en rente på 11,25 pct., efter betalingsfristen er overskredet.

Det kan oplyses, at der for Miljøstyrelsens ordning 'Sammenhængende arealer' er der to
situationer for rentepålæggelse:

1) Såfremt der er udbetalt uberettiget statsstøtte, følger det af statsstøttereglerne, at der skal
tilskrives en rente baseret på markedsvilkår. Fødevareøkonomisk Institut (IFRO) har været med
til at fastsætte renten til 0,67 pct. i rente fra det tidspunkt, hvor den ulovlige støtte var til
støttemodtagerens rådighed og indtil støtten tilbagebetales.

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
2) Såfremt tilbagebetalingskravet beror på ordningens revisionsklausul, tilskrives der 11,25 pct. i
rente fra den dag, hvor der træffes afgørelse i sagen og indtil kravet er tilbagebetalt.

For alle tilsagn under ordningen gælder, at der tilskrives 11,25 pct. i rente, hvis kravet ikke er
indfriet inden for betalingsfristen på 30 dage efter kravet er stillet.

Vi er i gang med at undersøge, om det er muligt at justere de nationale renteregler vedrørende
tilskudsordningen om 'Sammenhængende arealer'.

Det vil være muligt at få de minimis støtte for både tilbagebetalingskravet og renter, der tilskrives
i perioden frem til betalingsfristen.

Magnus Heunicke  /  Rasmus Moes

                                 2
