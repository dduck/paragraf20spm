                                                                                                                            Kulturudvalget 2023-24
                                                                                                                                               Offentligt

                                                                                                                       Kulturministeren

Folketingets Lovsekretariat                                                                                            Kulturministeriet
Christiansborg                                                                                                         Nybrogade 2
1240 København K                                                                                                       1203 København K

                                                                                                                       Tlf  : 33 92 33 70

                                                                                                                       E-mail : kum@kum.dk

                                                                                                                       Web : www.kum.dk

                                                                                                     21. februar 2024

Folketingsmedlem Mikkel Bjørn (DF) har 15. februar 2024 stillet mig følgende spørgs-
mål nr. S 571, som jeg hermed besvarer.

Spørgsmål:

Hvad mener ministeren om, at der tildeles skattekroner i mediestøtte til det kommuni-
stiske medie, Arbejderen, når mediet bruger sin platform til at publicere materiale, der
støtter eller sympatiserer med terrororganisationer som Hamas, bør der ifølge ministe-
ren iværksættes tiltag for at sikre, at mediestøtte ikke går til medier, der distribuerer
indhold, der kan anses for at være terrorstøtte, og hvordan vil ministeren fremadrettet
håndtere overvågningen af mediestøttens anvendelse for at forhindre lignende situatio-
ner?

Begrundelse:

Spørgeren henviser til, at mediet, Arbejderen, sammenligner Hamas med den danske
modstandsbevægelse, opfordrer i dets spalter til »væbnet modstand« og skriver 2 dage
efter terrorangrebet i Israel, at »det er fuldstændig legitimt, at palæstinenserne fører
væbnet kamp«. Ligeledes lægger mediet spalteplads til en fælleserklæring fra Hamas,
PFLP, PIJ, DFLP og PFLP-GC, organisationer der er på både EU og USAs terrorliste.
Her følger fire eksempler fra Arbejderen på den indirekte/direkte støtte debatindlægget
»Når hykleriet bliver dødbringende« af 13. oktober 2023, debatindlægget »Støt den pa-
læstinensiske modstandskamp mod besættelse og apartheid!« af 11. oktober 2023, artik-
len »Palæstinensisk modstandskamp« af 9. oktober 2023 og debatindlægget »Palæsti-
nensiske modstandsgrupper med fælles erklæring« af 4. januar 2024.

Svar:

Jeg er som de fleste danskere dybt berørt af og forfærdet over Hamas' brutale angreb i
Israel. Jeg synes, det er både foruroligende og beskæmmende, at nogle udtrykker støtte
til eller sympati med Hamas, og jeg tager dyb afstand fra alle sympatierklæringer og
andre tilkendegivelser om opbakning til angrebene og opbakning til Hamas.

Som kulturminister hverken kan eller skal jeg blande mig i Medienævnets afgørelser om
mediestøtte.

                                                                                                                       Dok. nr. 152179
Mediestøtten til skrevne nyhedsmedier, som eksempelvis Arbejderen, er reguleret i lov
om mediestøtte. Det følger af lov om mediestøtte, at tilskud kan ydes som redaktionel
produktionsstøtte, projektstøtte eller saneringsstøtte til skrevne nyhedsmedier, der har
et indhold, som er redigeret til et dansk publikum og består af beskrivelser af danske
samfundsforhold eller har et dansk perspektiv på udenlandske begivenheder. Af loven
fremgår endvidere en række nærmere kriterier og vilkår for støtte. Det er Medienævnet,
som behandler ansøgninger om tilskud og som fører tilsyn med tilskudsmodtagerne. Det
er således alene op til Medienævnet at vurdere, om en tilskudsmodtager lever op til vil-
kårene for at modtage støtte.
Med venlig hilsen
Jakob Engel-Schmidt

                                                                               Side 2
