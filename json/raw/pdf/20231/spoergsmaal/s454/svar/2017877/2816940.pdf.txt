Folketingets Lovsekretariat                               Socialudvalget 2023-24
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.     Medlem af Folketinget Victoria Velasquez (EL) har d. 24. januar 2024 stillet
2024 - 798  følgende spørgsmål nr. S 454 til social- og boligministeren, som hermed
            besvares.
Doknr.
814034      Spørgsmål nr. S 454:
            ”Hvad er ministerens reaktion på, at vi midt i en rekrutteringskrise oplever,
Dato        hvordan sagsbehandlingstiden i Psykolognævnet er alt for lang, og hvad agter
30-01-2024  ministeren at gøre ved det?”

            Svar:
            Indledningsvist kan jeg oplyse, at Psykolognævnet er et uafhængigt nævn, som
            hører under Social-, Bolig- og Ældreministeriets ressort. Ankestyrelsen, som
            ligeledes hører under Social-, Bolig- og Ældreministeriet, stiller
            sekretariatsbistand til rådighed for nævnet.

            Jeg er bekendt med udfordringerne ift. sagsbehandlingstiderne i
            Psykolognævnet, og ministeriet har igennem en længere periode været i dialog
            med Ankestyrelsen om udviklingen i disse.

            Psykolognævnet har gennemført et arbejde med at identificere initiativer, der vil
            kunne effektivisere sagsbehandlingstiden på sigt. De identificerede initiativer
            omhandler bl.a. at udvide antallet af beskikkede nævnsmedlemmer, at styrke
            sekretariatet med antagelse af en psykologfaglig konsulent samt at igangsætte
            et arbejde med forenkling af ansøgningsblanketter til brug for
            autorisationssagerne. De to førstnævnte initiativer er allerede gennemført, og
            ministeriet følger Psykolognævnets resterende implementeringsarbejde.

            Der er således et arbejde i gang med at iværksætte initiativer med henblik på
            at få nedbragt sagsbehandlingstiderne i Psykolognævnet. Social-, Bolig- og
            Ældreministeriet følger løbende op på effekten af disse initiativer, samt hvorvidt
            der er behov for yderligere tiltag på området.

            Afslutningsvist kan jeg oplyse, at der er nedsat en tværministeriel
            arbejdsgruppe til undersøgelse af, om det vil være mere hensigtsmæssigt at
            autorisere psykologer efter sundhedslovgivningen. Jeg ser frem til at læse
            afrapporteringen fra arbejdsgruppen, når deres arbejde er færdiggjort.

                             1
Med venlig hilsen
Pernille Rosenkrantz-Theil
Social- og boligminister

                                                                                                                                  2
