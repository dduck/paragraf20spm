                                    Det Udenrigspolitiske Nævn, Udenrigsudvalget 2023-24
                                                                                                  Offentligt

Udenrigsministeriet

Folketingets Udenrigsudvalg         Asiatisk Plads 2
                                    DK-1448 København K
                                    Telefon +45 33 92 00 00
                                    Telefax +45 32 54 05 33
                                    E-mail: um@um.dk
                                    http://www.um.dk

Sag/ID Nr.                   Enhed  Dato  november

23/03266                     BBB    24.
                                    2023

URU alm. del. Svar på spørgsmål 33 fra Rosa Lund (EL)
stillet den 2. november 2023 til udenrigsministeren.

Spørgsmål
Vil ministeren redegøre for, hvordan Danmark lever op til sine
traktatmæssige forpligtelser, når Danmark nægter at lade det
tilbageværende barn i al-Roj fangelejren medbringe sin mor
ved indrejse til Danmark, når det følger af dom afsagt den 22.
juni 2023 af EU-Domstolen, at en unionsborgers mulighed for
at udnytte sin opholdsret kan være betinget af, at en
tredjelandsstatsborger i særlige situationer også får en
opholdsret? Vil ministeren i den forbindelse redegøre for,
hvorfor denne ikke forholder sig til dommen i sin redegørelse
af 23. oktober 2023 til Europa-Parlamentets petitionsudvalg?
Vil ministeren redegøre for helbredstilstanden for det barn,
regeringen har tilbudt at hjemtage fra Syrien uden dets mor,
                                          2

samt redegøre for, hvordan regeringen vil sikre barnets
overlevelse?
Vil ministeren redegøre for sikkerhedstilstanden i de syriske
fangelejre, herunder vurdere, hvor langt lejrene er fra et
sammenbrud, der forhindrer de kurdiske styrker i at holde
fangerne indespærret?

Svar
Udenrigsministeriet bemærker, at EU-domstolens dom af 22.
juni 2023 i sagen X mod Staatssecretaris van Justitie en
Veiligheid, C-459/20, vedrører en tredjelandsstatsborgers
adgang til i særlige situationer at aflede en opholdsret efter
artikel 20 i Traktaten om den Europæiske Unions
Funktionsmåde på baggrund af, at vedkommendes barn er
unionsborger. Dommen drejer sig således ikke om ret til
bistand til at indrejse i et medlemsland. Af samme årsag har
Udenrigsministeriet ikke inddraget dommen i ministeriets
besvarelse af 23. oktober 2023 af andragende nr. 0315/2023
til Europa-Parlamentets Udvalg for Andragender.

Hvad angår det barn, som er tilbudt evakuering til Danmark
uden sin mor, kan Udenrigsministeriet ikke gå i detaljer om
barnets sundhedstilstand, da der er tale om følsomme
personoplysninger.

Udenrigsministeriet kan oplyse, at der ydes konsulær bistand
til barnet, herunder opfølgning på henvendelser vedrørende
barnets sundhedsmæssige situation, som håndteres i
                                          3

samarbejde med Sundhedsstyrelsen i regi af den
sundhedsfaglige rådgivningsfunktion.

Udenrigsministeriet er ikke til stede i området, hvor Roj-lejren
ligger, og myndighedernes mulighed for at yde bistand til
danske statsborgere i lejrene er derfor også meget begrænset.

Tilbuddet om evakuering af det barn, hvis mor ikke tilbydes
evakuering, står stadig ved magt, såfremt moren vurderer, at
det er i barnets interesse og samtykker hertil.

Til brug for besvarelsen af den del af spørgsmålet, der vedrører
sikkerhedssituationen i lejrene, har Udenrigsministeriet
indhentet bidrag fra Forsvarsministeriet, som oplyser
følgende:

      ”Forsvarsministeriet har den 15. november 2023
      anmodet Forsvarets Efterretningstjeneste (FE) om
      bidrag til brug for besvarelse af URU-spørgsmål nr.
      33 (alm. del) vedr. sikkerhedssituationen i
      fangelejrene i Syrien.

      FE kan oplyse følgende:

      ”FE vurderer, at sikkerhedssituationen i Roj-lejren
      fortsat er dårlig, men ikke ændret markant siden
      begyndelsen af 2022. Sikkerhedssituationen i Roj-
      lejren blev løbende forværret i sidste del af 2021
      frem til foråret 2022. Det er FE’s vurdering, at den
      forværrede sikkerhedssituation bl.a. skyldtes
                                   4

overflytning af mere ekstreme ISIL-sympatisører fra
al-Hawl-lejren, hvor miljøet er præget af en højere
grad af radikalisering og voldsparathed end i Roj-
lejren.

Det er sandsynligt, at ISIL fortsat har en stor
indflydelse i al-Hawl-lejren, men FE vurderer, at der
har været færre drab og voldshandlinger i løbet af
2023 sammenlignet med de foregående år. Det er
sandsynligt, at de færre drab og voldshændelser
skyldes, at de kurdiske sikkerhedsstyrker i løbet af
2023 bl.a. har gennemført et stort antal
ransagninger, anholdelser og repatrieringer af
tilbageholdte i lejren.

Der er fortsat jævnligt flugt, flugtforsøg og
udsmugling fra al-Hawl-lejren. Vagterne i Roj-lejren
har langt bedre overblik og kan bedre forhindre både
udsmugling, flugt, overfald og drab.

FE vurderer, at de kurdiske sikkerhedsstyrker under
de nuværende omstændigheder er i stand til at
bevare status quo i lejrene i det nordøstlige Syrien.
Fremtidsperspektiverne for området afhænger
primært af, hvor længe koalitionen opretholder sin
militære tilstedeværelse i området”.”
               5
   Med venlig hilsen
Lars Løkke Rasmussen
