                                                                               Sundhedsudvalget 2023-24
                                                                                                       Offentligt

Spørgsmål nr. S 369
§ 20-spørgsmål til skriftlig besvarelse

Til:         Indenrigs- og sundhedsministeren
Dato:        15. december 2023
Stillet af:  Jens Henrik Thulesen Dahl (DD)

Mener ministeren, at Medicinrådets forsigtighedsprincip er i
overensstemmelse med ministerens eget syvende princip for prioritering af
sygehuslægemidler?
(Spm. nr. S 369).

Begrundelse
Der henvises til nyhed af 19. november 2023 på Medicinrådets hjemmeside
med titlen »Nye metoder er på plads: Fra 1. januar 2021 skal Medicinrådet
bruge QALY« og Oxford Researchs »Evaluering af medicinrådet« fra 2019.
Efter forsigtighedsprincippet kan Medicinrådet i særlige tilfælde undlade at
anbefale ibrugtagning af et nyt lægemiddel, der vil indebære, at en
uforholdsmæssig stor andel af sundhedsvæsenets økonomiske midler
allokeres i retning af én medicinsk behandling. Ministerens syvende princip
for prioritering af sygehuslægemidler lyder: »Adgang til behandling: Der skal
sikres lige adgang for både store og små patientgrupper og tages højde for
patienters individuelle behov. Det skal være muligt ud fra en konkret
lægefaglig vurdering at behandle med lægemidler, som er afvist til
standardbehandling. Det gælder eksempelvis i forhold til at kunne yde
behandling af høj kvalitet til patienter med sjældne sygdomme eller i forhold
til at kunne behandle for at undgå funktionsnedsættelse.«

Svaret bedes sendt elektronisk til spørgeren på
Jens.Henrik.Thulesen.Dahl@ft.dk og til Lovsekretariatet på lov@ft.dk.

På Folketingets formands vegne
Lovsekretariatet

                                                                               Side 1 | 1
