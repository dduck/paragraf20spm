Folketingets Miljø- og Fødevareudvalg                                              Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2024 - 2376
                                                                               Den 4. marts 2024

Miljøministerens besvarelse af spm. nr. 618 (§ 20-spørgsmål til skriftlig besvarelse) stillet d. 23.
februar 2024 af Søren Egge Rasmussen (EL).

Spørgsmål
"Hvis fødevareministerens forvaltning af fiskeriloven sker på en måde, så det går ud over lovgivning
under Miljøministeriets ressortområde, er det så ikke ministerens ansvar som miljøminister at gribe
ind?"

Svar
Danmark skal have et hav i balance. Samtidigt sker der en øget anvendelse af havet. Det betyder, at der
er behov for at balancere anvendelsen af havet med en øget beskyttelse på havet for at skabe bedre
vilkår for natur og biodiversitet. Det stiller krav til, hvordan vi forvalter havet og havets ressourcer.

Fiskeriloven udgør det samlede, overordnede regelsæt for regulering af både erhvervsfiskeriet og det
rekreative fiskeri. Ifølge loven indgår natur- og miljøhensyn som et integreret led i reguleringen af det
nationale fiskeri. Forvaltningen skal ske i overensstemmelse med loven. Samtidigt skal hensyn til
bæredygtig udvikling også iagttages, ligesom der skal tages hensyn til en fortsat fremtid for
fiskerierhvervet.

Det spejler havstrategidirektivets forpligtelse til, at der ved udarbejdelsen af miljømål og indsatser for
et havmiljø i god tilstand skal tages behørigt hensyn til princippet om bæredygtig udvikling, navnlig til
de sociale og økonomiske konsekvenser ved tiltag, der fx berører fiskeri.

Aftalepartierne bag havplanen blev i juni 2023 blev enige om, at dansk fiskeri skal gentænkes, og at
der fortsat være grundlag for et aktivt, mangfoldigt og bæredygtigt erhvervsfiskeri.

Fiskerikommissionen offentliggjorde i december 2023 deres anbefalinger til, hvordan fiskeriet skal
udvikle sig fremover. I regeringen ser vi frem til de kommende forhandlinger herom.

Magnus Heunicke                        /  Tone Madsen

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
