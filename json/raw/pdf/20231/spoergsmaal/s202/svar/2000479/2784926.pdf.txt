                                                                                       Retsudvalget 2023-24
                                                                                                        Offentligt

Folketinget                                                                  Dato:     22. november 2023
Lovsekretariatet                                                             Kontor:   Politikontoret
Christiansborg                                                               Sagsbeh:  Emilie Green van de Ven
1240 København K                                                             Sagsnr.:  2023-09240
DK Danmark                                                                   Dok.:     3056646

Besvarelse af spørgsmål nr. S 202 fra medlem af Folketinget Pernille
Vermund (NB):

Hermed sendes besvarelse af spørgsmål nr. S 202, som medlem af
Folketinget Pernille Vermund (NB) har stillet til justitsministeren den 14.
november 2023.

Peter Hummelgaard

                   /
                                         Maria Carlsson

                                                                             Slotsholmsgade 10
                                                                             1216 København K.
                                                                             T +45 7226 8400
                                                                             www.justitsministeriet.dk
                                                                             jm@jm.dk

                                                                             Side 1/3
Spørgsmål nr. S 202 fra medlem af Folketinget Pernille Vermund (NB):

       ”Hvad mener ministeren om, at politiet på baggrund af en
       Google-søgning afviste, at der var basis for en sigtelse, da Hizb
       ut-Tahrir forleden marcherede med kampråbene »Jihad er
       løsningen« og »Allahu Akbar« – som var en klar reference til
       Hamas’ angreb på Israel den 7. oktober 2023 – idet Københavns
       Politi til Berlingske sagde: »Vi har hørt ytringerne, og vi har
       også googlet betydningen af jihad, og deri har vi ikke fundet, at
       der var basis for en sigtelse«?”

Svar:

Jeg har ikke nærmere kendskab til den konkrete sag, der henvises til i
spørgsmålet, og jeg ønsker som justitsminister generelt ikke at udtale mig
om konkrete sager.

Jeg er dybt berørt og forfærdet over det brutale angreb i Israel, og helt
generelt mener jeg, at det er både dybt foruroligende og beskæmmende at
udtrykke glæde over Hamas’ angreb den 7. oktober og opfordre til jihad.
Hizb ut-Tahrir er i mine øjne en organisation, som der intet positivt er at
sige om.

Jeg fordømmer på det kraftigste de ytringer, vi både har set i gadebilledet,
læst om i pressen og set på sociale medier den seneste tid. Vi oplever en helt
uacceptabel opblussen i antisemitismen lige nu, og vi bør alle tage ansvar
for, at konflikten i Mellemøsten ikke bruges til at skabe splid i vores eget
samfund.

Det er min klare opfattelse og forventning, at politiet ser med alvor på
sådanne ytringer. Jeg kan i den forbindelse henvise til mit brev af 17.
november 2023 til Folketingets Retsudvalg, som er vedlagt en redegørelse
fra politiet og anklagemyndigheden om myndighedernes håndtering af
sager, hvor lovgivningen om bl.a. tilskyndelse til og billigelse af terror mv.
kan være overtrådt i forbindelse med den seneste tids demonstrationer og
offentlige ytringer i relation til konflikten i Israel og Gaza.

Som det fremgår af redegørelsen har politiet og anklagemyndigheden i lyset
af konflikten i Israel og Gaza skærpet opmærksomhed på ytringer, som kan
være omfattet af straffelovens bestemmelser vedrørende bl.a. tilskyndelse
til og billigelse af terror mv. Det er i min optik både vigtigt og naturligt, at

                                                                                                                                               Side 2/3
politiet og anklagemyndigheden i en situation som den nuværende
prioriterer denne type sager, og jeg forventer naturligvis, at politiet griber
ind, hvis politiet måtte blive bekendt med lovovertrædelser.
Som det endvidere fremgår af redegørelsen har politiet og
anklagemyndigheden en række sager under behandling, og det er mit håb,
at alle anmelder det til politiet, hvis de er vidne til ytringer, som har karakter
af billigelse af terror. Sådanne ytringer hører ingen steder hjemme.
Jeg vil som opfølgning på redegørelsen invitere Folketingets partier til en
orientering om og drøftelse af den aktuelle situation og myndighedernes
håndtering heraf.

                                                                                                                                               Side 3/3
