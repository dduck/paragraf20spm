                                                                                   Transportudvalget 2023-24
                                                                                                           Offentligt

Spørgsmål nr. S 389
§ 20-spørgsmål til skriftlig besvarelse

Til:         Transportministeren
Dato:        21. december 2023
Stillet af:  Nick Zimmermann (DF)

Har ministeren stadig tillid til DSB’s ledelse, og er det i ministerens
overvejelser at udskifte ledelsen i DSB efter de ringe resultater med
leveringen af de nye IC5-tog?
(Spm. nr. S 389).

Begrundelse
Der henvises til spørgsmål nr. S 373, som ministeren har afvist at besvare
under henvisning til, at ministeren ikke ved, hvilke resultater der henvises til.
Det fremgår tydeligt af begrundelsen til spørgsmål nr. S 373, at spørgsmålet
vedrører leveringen af de nye IC5-tog, som ikke kan ske til det aftalte
tidspunkt, og at ministeren også selv har udtrykt utilfredshed hermed, jf.
ministerens svar på spørgsmål nr. S 308. Spørgeren er derfor meget
uforstående over for, at ministeren ikke kan udlede af spørgsmålet, hvilke
resultater spørgeren ønsker at ministeren skal forholde sig til. Spørgeren
ønsker derfor på ny ministerens holdning til, om de ringe resultater ændrer på
ministerens tillid til ledelsen i DSB, eller om ministeren overvejer at udskifte
ledelsen i DSB. Med »ringe resultater« menes det forhold, at DSB har
indkøbt nye IC5-tog hos producenten Alstom, som i november 2023 har
udmeldt, at leveringen af togene bliver yderligere 2 år forsinket, efter Alstom i
maj 2022 annoncerede, at togene ville blive ca. 6 måneder forsinket.

Svaret bedes sendt elektronisk til spørgeren på nick.zimmermann@ft.dk og
til Lovsekretariatet på lov@ft.dk.

På Folketingets formands vegne
Lovsekretariatet

                                                                                   Side 1 | 1
