                    Det Udenrigspolitiske Nævn, Udenrigsudvalget 2023-24
                                                                                  Offentligt

Sag/ID Nr.  Enhed   Asiatisk Plads 2
                    DK-1448 København K
24/06956    ØKOSIK  Telefon +45 33 92 00 00
                    Telefax +45 32 54 05 33
                    E-mail: um@um.dk
                    http://www.um.dk

                    Dato

                    24. januar 2024

Skriftlig paragraf 20 spørgsmål – svar på spørgsmål S 437 fra
Trine Pertou Mach (EL) stillet den 19. januar 2024 til
udenrigsministeren.

Spørgsmål
Hvad er ministerens holdning til opfordringen til Danmark fra Human
Rights Watch om at suspendere al militær støtte og eksport til Israel?

Der henvises til artiklen »Dansk virksomhed leverer udstyr til Israels
militær under krigen i Gaza« i Information den 16. januar 2024, hvor
direktøren for Human Rights Watch, Omar Shakir, er citeret for følgende:
»Hvor mange flere civile skal lide eller blive dræbt som følge af
krigsforbrydelser, før lande, der leverer militærudstyr til Israel, trækker
stikket og undgår medvirken til disse grusomheder?«.

Svar
I Danmark er det Rigspolitiet, der udsteder tilladelser til eksport af
forsvarsmateriel. For så vidt angår eksport af dual-use produkter er det
Erhvervsstyrelsen, der udsteder tilladelser.

Udenrigsministeriet høres i alle sager om direkte eksport af våben og
forsvarsmateriel til Israel og i sager om eksport via et andet land med Israel
som kendt slutbruger. Når Udenrigsministeriet bliver hørt i en ansøgning
om eksport til Israel foretages en konkret udenrigs- og sikkerhedspolitisk
vurdering i overensstemmelse med Rådets fælles holdning
2008/944/FUSP om fælles regler for kontrol med eksport af
militærteknologi og –udstyr og vores internationale forpligtelser i øvrigt.
Heri indgår blandt andet en vurdering af risikoen for, at militært udstyr
anvendes til menneskerettighedskrænkelser eller intern repression.

            1
                                          2
Det er klart, at vurderingerne også foretages i lyset af den aktuelle situation
i Gaza. Udenrigsministeriet anlægger generelt en restriktiv tilgang til
eksportkontrol.
Det bemærkes hertil, at EU’s fælles regler anerkender staternes ret til at
overføre midler til selvforsvar, som er i overensstemmelse med retten til
selvforsvar som anerkendt i FN-pagten.
Derudover henviser jeg til erhvervsministeren skriftlige besvarelse af § 20-
spørgsmål S438 af 24. januar 2024 vedrørende sagen.

                                Med venlig hilsen
                             Lars Løkke Rasmussen

                                          2
