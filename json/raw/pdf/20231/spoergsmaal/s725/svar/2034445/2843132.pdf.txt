                                                                                                       Skatteudvalget 2023-24
                                                                                                                           Offentligt

                                                                                        Klik og vælg dato
                                                                                        J.nr. 2024 - 2547

Til Folketingets Lovsekretariat

Hermed sendes svar på spørgsmål S 725 af 19. marts 2024, indleveret af Sigurd Agersnap
(SF).

Jeppe Bruus

             / Kathrine Waage
Spørgsmål

Hvad er ministerens holdning til, at det for en husstand med solceller på matriklen ikke er
muligt at få delvis godtgørelse af elafgiften for forbrug til opladning af elbiler, og har mi-
nisteren i sinde at tage initiativer, som kan styrke incitamentet til at anskaffe sig en elbil,
hvis man har solceller på adressen?

Svar

Det lægges til grund, at der spørges til muligheden for at få godtgørelse af elafgift for for-
brug af elektricitet til opladning af elbiler, der er fremstillet på solcelleanlæg.

Med den gældende særordning kan ladeoperatører på visse betingelser få godtgjort elafgif-
ten bortset fra 0,4 øre pr. kWh af elektricitet forbrugt til opladning af registrerede elbiler,
hvis ladestanderen drives for virksomhedens risiko og regning, og virksomheden er invol-
veret i driften heraf.

Det er en betingelse for at opnå godtgørelse, at det kan dokumenteres, at den afgiftsplig-
tige elektricitet er forbrugt til opladning af en elbil via ladestanderen, og at afgiften faktisk
er betalt. Særordningen kan udnyttes i forbindelse med et abonnement, hvor en husstand
med elbil køber opladningsydelse hos en virksomhed, hvilket giver en afgiftsfordel, da
husstandens elforbrug i udgangspunkt er pålagt almindelig elafgift. Særordningen udløber
ved udgangen af 2030.

Det gælder ligeledes, at elektricitet, der fremstilles af vedvarende energi som fx solenergi,
er afgiftsfritaget, hvis elektriciteten forbruges af producenten selv. Fritagelsen for elafgift
påvirkes ikke af, hvad producenten selv forbruger elektriciteten til, herunder til egen elbil-
opladning.

Det bemærkes, at begge ordninger indebærer en afgiftsfordel og således er begunstigende
set i forhold til, at husholdningers elforbrug i udgangspunkt er pålagt almindelig elafgift.

Det er korrekt, at en ladeoperatør ikke kan få refunderet elafgift på vegne af en privat-
kunde, når kunden har etableret et solcelleanlæg med mulighed for produktion af afgifts-
fritaget elektricitet på den samme adresse. Årsagen er, at opladningen i disse tilfælde ikke
udelukkende er sket med elektricitet, hvoraf der er afregnet elafgift. Det er således ikke
muligt at dokumentere, i hvilket omfang der er anvendt elektricitet til opladningen, hvoraf
der er afregnet afgift.

Det er vigtigt, at vi har en regulering, der på hensigtsmæssig vis understøtter den grønne
omstilling, herunder udbredelsen af elbiler. I dette tilfælde er der dog tale om to begunsti-
gende ordninger, hvis anvendelse gensidigt udelukker hinanden, da der ellers ville kunne
opnås såvel afgiftsgodtgørelse som afgiftsfritagelse af den samme forbrugte elektricitet.

Energisystemet er under forandring i takt med den grønne omstilling. Jeg anser det som
en vigtig opgave, at vi udvikler mulighederne for bl.a. at bruge synergien mellem de

                                                                                                                                                                                   Side 2 af 3
batterier, der er i elbilerne og det energibehov, der er i vores huse. Det er derfor et om-
råde, som jeg følger nøje og løbende overvejer, hvordan vi kan fremme.

                                                                                                                                                                                   Side 3 af 3
