                                                                                        Sundhedsudvalget 2023-24

                                                                                        Slotsholmsgade 10-12      Offentligt
                                                                                        DK-1216 København K

                                                                                        T +45 7226 9000
                                                                                        F +45 7226 9001
                                                                                        M sum@sum.dk
                                                                                        W sum.dk

Folketingets Lovsekretariat                                                             Dato: 25-03-2024
                                                                                        Enhed: Borgernær Sundhed
                                                                                        Sagsbeh: alkr
                                                                                        Sagsnr.:2024 - 4022
                                                                                        Dok. nr.: 128054

Medlem af Folketinget Pia Kjærsgaard (DF) har den 14. marts 2024 stillet følgende
spørgsmål nr. S 698 til indenrigs- og sundhedsministeren, som hermed besvares.

Spørgsmål S 698:
”Hvad agter ministeren at gøre for at sikre, at sclerosepatienter fortsat som vanligt
kan få den fysioterapibehandling, som de har behov og retskrav på?”

Svar:
Jeg synes, at det er problematisk, hvis patienter med behov for vederlagsfri
fysioterapi får færre behandlinger uden, at der er foretaget en individuel
sundhedsfaglig vurdering.

Det er kommunerne, der efter sundhedsloven er forpligtede til at tilbyde vederlagsfri
fysioterapi til borgere, der har en lægehenvisning. Ordningen om vederlagsfri
fysioterapi reguleres bl.a. af den overenskomst, der er indgået mellem Regionernes
Lønnings og Takstnævn (RLTN) og Danske Fysioterapeuter. I praksis er det KL, som på
vegne af kommunerne forhandler overenskomsten om vederlagsfri fysioterapi.
Fysioterapeuter, der har tiltrådt overenskomsten, er forpligtede til at tilbyde
fysioterapi i henhold til overenskomstens betingelser.

Ved den seneste overenskomst, som er trådt i kraft 1. januar 2024, er der indført
strukturerede forløb for sclerosepatienter. De strukturerede forløb implementeres
løbende med en diagnosegruppe om året i overenskomstperioden. Strukturerede
forløb skal være med til at sikre, at patienterne får et ensartet og styrket tilbud på
tværs af landet samtidig med, at der fortsat tages højde for patientens konkrete
sygdomsbillede. Den nye overenskomst skal også ses i lyset af, at der igennem en
årrække har været udfordringer med den økonomiske styring af ordningen.
Strukturerede forløb er ét ud af flere tiltag, som skal forsøge at imødegå
udfordringen.

Jeg synes, at KL og Danske Fysioterapeuter bør tage det meget alvorligt, hvis den nye
ordning ikke bliver implementeret efter hensigten, og jeg vil opfordre
overenskomstens parter til at finde en løsning på dette hurtigst muligt.
Indenrigs- og Sundhedsministeriet er ikke bekendt med problemets omfang, men
ministeriet vil følge ordningen og gå i dialog med overenskomstens parter, hvis
udfordringen ikke bliver løst.

                                          Med venlig hilsen

                                            Sophie Løhde
