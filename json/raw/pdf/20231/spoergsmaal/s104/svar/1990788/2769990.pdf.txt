                                                                                       Retsudvalget 2023-24
                                                                                                        Offentligt

Folketinget                                                                  Dato:     25. oktober 2023
Lovsekretariatet                                                             Kontor:   Strafferetskontoret
Christiansborg                                                               Sagsbeh:  Cecilie Brandt Opstrup
1240 København K                                                             Sagsnr.:  2023-07611
DK Danmark                                                                   Dok.:     3021017

Besvarelse af spørgsmål nr. S 88 fra medlem af Folketinget Morten
Messerschmidt (DF):

Hermed sendes besvarelse af spørgsmål nr. S 88, som medlem af Folketinget
Morten Messerschmidt (DF) har stillet til justitsministeren den 17. oktober
2023.

Peter Hummelgaard

                   /
                                 Morten Holland Heide

                                                                             Slotsholmsgade 10
                                                                             1216 København K.
                                                                             T +45 7226 8400
                                                                             www.justitsministeriet.dk
                                                                             jm@jm.dk

                                                                             Side 1/3
Spørgsmål nr. S 88 fra medlem af Folketinget Morten Messerschmidt
(DF):

       ”Såfremt regeringens forslag om forbud mod utilbørlig
       behandling af genstande med væsentlig religiøs betydning for et
       trossamfund gennemføres, er det da intentionen at kriminalisere
       visningen af Monty Pythons »Life of Brian«?”

Begrundelse:

       ”Spørgsmålet er en gentagelse af REU alm. del – spørgsmål nr.
       42 (folketingsåret 2023-24), som ministeren har mistolket. Idet
       spørgsmål 42 ikke angår situationer, hvor »koranen er beskyttet
       i et LGBT-cover« m.v., lægges det til grund, at ministeren ved
       en fejl har henvist til svaret på REU alm. del – spørgsmål nr. 33.
       Ministeren bedes derfor besvare det konkrete spørgsmål om,
       hvorvidt det er ministerens hensigt at kriminalisere et kunstværk
       som omtalt. Der sigtes således til ministerens holdning.”

Svar:

Som bekendt ønsker regeringen at sætte ind over for de koranafbrændinger,
vi har set i den seneste tid.

På den baggrund sendte jeg den 25. august 2023 et udkast til lovforslag om
ændring af straffeloven (Forbud mod utilbørlig behandling af genstande
med væsentlig religiøs betydning for et trossamfund) i offentlig høring med
henblik på, at lovforslaget kunne fremsættes i det nye folketingsår.

Da der var risiko for, at situationen hurtigt kunne ændre sig, fremsatte jeg
desuden lovforslaget for Folketinget den 1. september med henblik på, at
forslaget om nødvendigt kunne behandles og vedtages inden det forgangne
folketingsårs afslutning. Det blev ikke nødvendigt. Lovforslaget blev derfor
ikke 1. behandlet og bortfaldt ved udgangen af folketingsåret.

Justitsministeriet har i forbindelse med den offentlige høring modtaget en
række høringssvar, og jeg forventer på fredag at fremsætte et lovforslag, der
indeholder en række ændringer i forhold til det udkast, som har været i
offentlig høring.

Jeg mener ikke, at det vil være hensigtsmæssigt at svare på spørgsmål om
den konkrete udformning af lovforslaget, før det er genfremsat.

                                                                                                                                               Side 2/3
Det bemærkes i den forbindelse også, at det fremgår af pkt. 5.4 i Håndbog i
folketingsarbejdet, at det i tilknytning til Folketingets konference om
lovkvalitet i oktober 1998 blev aftalt mellem regeringen og Folketinget, at
ministeren sender udkastet til lovforslag til det relevante folketingsudvalg
til orientering, samtidig med at det bliver sendt i høring. Det blev samtidig
aftalt, at det søges undgået, at der stilles spørgsmål til lovudkastet, og at
ministeren – hvis spørgsmål alligevel stilles til lovudkastet – kan svare, at
ministeren ikke ser sig i stand til at besvare spørgsmålet.
Når jeg forventeligt på fredag har fremsat lovforslaget, vil det skulle
behandles i overensstemmelse med de almindelige processer for behandling
af lovforslag. Der vil på sædvanlig vis være mulighed for at stille spørgsmål
til lovforslaget, og jeg vil selvfølgelig stå til rådighed for at besvare disse
spørgsmål.

                                                                                                                                               Side 3/3
