Folketingets Lovsekretariat                                Boligudvalget 2023-24
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             post@sm.dk
                             www.sm.dk

Sagsnr.      Medlem af Folketinget Kristian Bøgsted (DD) har d. 3. oktober 2023 stillet
2023 - 7629  følgende spørgsmål nr. S 15 til social- og boligministeren, som hermed
             besvares.
Doknr.
762155       Spørgsmål nr. S 15:
             ”Hvad er ministerens holdning til byggebranchens kritik af, at de nye LCA-krav
Dato         (hvor en bygnings levealder beregnes til 50 år) kan komme til at medføre en
11-10-2023   forringelse af kvaliteten og dermed holdbarheden af kommende bygninger, og
             vil ministeren i forlængelse heraf overveje at ændre rammerne for LCA-
             beregninger, så der gives en bonus til de materialer, der har en holdbarhed på
             over 50 år, så materialers reelle holdbarhed afspejles i beregningsmodellerne?”

             Svar:
             Jeg har forelagt spørgsmålet for Social- og Boligstyrelsen, der oplyser
             følgende, som jeg kan henholde mig til:

             ”En bygnings holdbarhed og fremtidssikring afgøres ikke kun af kvaliteten og
             holdbarheden af de enkelte materialer. Faktorer som udførelsen, bygningens
             konstruktioner, drift og løbende vedligehold af bygningen er også afgørende
             faktorer.

             Pr. 1.1.2023 skal der ved nybyggerier udarbejdes en livscyklusvurdering (LCA)
             af bygningens samlede klimapåvirkning. I beregningen indgår en række
             beregningsforudsætninger, der baseres på en europæisk standard. Det
             fremgår af standarden, at der skal indgå en fastsat beregningsmæssig levetid
             på bygningen i en LCA-beregning.

             I kravet til bygningers klimapåvirkning er den beregningsmæssige levetid
             fastsat til 50 år. De fleste andre europæiske lande anvender samme
             beregningsmæssige levetid. Det forventes ikke, at der bliver ændret på
             beregningsforudsætningen på 50 år for bygningens levetid i det danske LCA-
             krav, medmindre kommende EU-regulering og heraf ændrede standarder
             peger i en anden retning.

             I den igangværende revision af Bygningsdirektivet forventes at indgå en
             indfasning af krav til bygningers klimapåvirkning. I det første forslag til
             revisionen er der lagt op til at stille krav om at opgøre den beregningsmæssige
             levetid på 50 år.”

                                                                                                                                               1
Med venlig hilsen
Pernille Rosenkrantz-Theil
Social- og boligminister

                                                                                                                                  2
