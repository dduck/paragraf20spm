                                                                                            Europaudvalget, Sundhedsudvalget 2023-24

                                                                                            Slotsholmsgade 10-12  Offentligt
                                                                                            DK-1216 København K

                                                                                            T +45 7226 9000
                                                                                            F +45 7226 9001
                                                                                            M sum@sum.dk
                                                                                            W sum.dk

Folketingets Lovsekretariat                                                                 Dato: 16-01-2024
                                                                                            Enhed: Beredskab og Smitsomme
                                                                                            Sygdomme
                                                                                            Sagsbeh: kroi
                                                                                            Sagsnr.:2024 - 473
                                                                                            Dok. nr.: 80643

Medlem af Folketinget Victoria Velasquez (EL) har den 9. januar 2024 stillet følgende
spørgsmål nr. S 410 til indenrigs- og sundhedsministeren, som hermed besvares.

Spørgsmål S 410:
”Mener ministeren, at der er risiko for manglende opfyldelse af Danmarks
internationale forpligtelser, når krigsskadede soldater og civile, som er henvist fra
Europa-Kommissionen til Danmark med det formål at blive behandlet, ikke bliver
det? (Spm. nr. S 410). ”

Svar:
Da Danmark de seneste år alene har modtaget medicinsk evakuerede patienter fra
Ukraine til behandling i Danmark, forudsættes det, at spørgsmålet omhandler denne
målgruppe. Min besvarelse omhandler derfor behandling i det danske
sundhedsvæsen af ukrainske medicinsk evakuerede patienter.

Danmark tilkendegav overfor EU, allerede ved krigens udbrud i Ukraine, at Danmark
ville stille sig til rådighed ift. at modtage ukrainske patienter på de danske hospitaler.
Dette er efterfølgende blevet fulgt op ved etablering af de fornødne juridiske,
økonomiske og praktiske foranstaltninger for, at de danske hospitaler har kunnet
modtage ukrainske medicinske evakuerede patienter til behandling. Danmark har
således pr. 10. januar 2024 modtaget 193 patienter, tilbudt at modtage 535 patienter
og repatrieret 20. Danmark er dermed et af de europæiske lande, der modtager flest
medicinsk evakuerede patienter, herunder gennem det etablerede EU-system. Det er
fortsat en vigtig politisk prioritering at udvise solidaritet med Ukraine gennem
bilateral og multilateral støtte, hvor behandling, rehabilitering og pleje af medicinsk
evakuerede patienter udgør et centralt element i denne støtte.
Jeg kan oplyse, at anmodninger om sundhedsfaglig assistance fra Ukraine, der sker
via EUs civilbeskyttelsesmekanisme, bliver vurderet af Sundhedsstyrelsen, som bl.a.
afdækker ledig og relevant behandlingskapacitet i samarbejde med regionerne og
koordinerer behandlingstilbuddet med Ukraine. Det er naturligvis en vigtig
forudsætning, at Danmark har de rette behandlingsmuligheder til rådighed, herunder
behov for rehabilitering samt ledig behandlingskapacitet etc. for, at en anmodning
kan imødekommes af Sundhedsstyrelsen.

Det er relevant at fremhæve, at et behandlings- og rehabiliteringsforløb for medicinsk
evakuerede patienter fra Ukraine ikke er anderledes end et behandlings- og
rehabiliteringsforløb for en herboende patient. Behandlings- og
rehabiliteringsforløbet for en medicinsk evakueret ukrainsk patient kan dermed
afsluttes på baggrund af en lægefaglig vurdering, ved død eller ved patientens ønske
om ophør af behandling. De ukrainske medicinsk evakuerede patienter tilbydes
derefter repatriering.
Spørgeren forudsætter i spørgsmålet, at der skulle være medicinsk evakuerede
borgere fra Ukraine, som reelt ikke modtager den fornødne behandling og
rehabilitering i Danmark, når de tilbydes et behandlingsforløb i regi af EU’s
civilbeskyttelsesmekanisme. Hverken mit ministerium, sundhedsmyndighederne eller
jeg har grundlag for at kunne bekræfte denne antagelse. Jeg mener på den baggrund
heller ikke, at der er grundlag for at betvivle, hvorvidt Danmark opfylder
internationale forpligtelser i medfør af EU’s civilbeskyttelsesmekanisme, når Danmark
tilbyder behandling af medicinsk evakuerede patienter fra Ukraine.
Jeg kan herudover oplyse, at jeg selv og mit ministerium løbende og siden krigens
udbrud har været i kontakt med de ukrainske sundhedsmyndigheder om Danmarks
indsats ift. medicinsk evakuering af ukrainske patienter. Det er min klare opfattelse,
at der er stor tilfredshed med den danske bistand fra ukrainsk side og ønske om, at
Danmark forsætter med at modtage ukrainske patienter – både civile og militære - til
behandling og rehabilitering i det danske sundhedsvæsen.
Fra regeringens side har vi overfor Ukraine tilkendegivet, at Danmark fortsat vil støtte
modtagelsen af ukrainske patienter til behandling i Danmark.

                                          Med venlig hilsen
                                            Sophie Løhde

                                                                                                                                              Side 2
