                                                                                         Sundhedsudvalget 2023-24

                                                                                         Slotsholmsgade 10-12           Offentligt
                                                                                         DK-1216 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 04-03-2024
                                                                                         Enhed: Data, Infrastruktur og
                                                                                         Cybersikkerhed
                                                                                         Sagsbeh: rmt
                                                                                         Sagsnr.:2024 - 3271
                                                                                         Dok. nr.: 118368

Medlem af Folketinget Mette Thiesen (DF) har den 27. februar 2024 stillet følgende
spørgsmål nr. S 633 til indenrigs- og sundhedsministeren, som hermed besvares.

Spørgsmål S 633:
”Vil ministeren sikre, at udveksling og samkøring af data mellem privathospitaler og
Sundhedsplatformen vedrørende operationer og lign. finder sted, således at
patienter kan tilgå data for operationer udført på privathospitaler på
Sundhedsplatformen?”

Svar:
Journaloplysninger fra privathospitaler vises i dag på sundhed.dk, hvor både borgere
og sundhedspersonale på tværs af regioner, kommuner og praksissektoren kan tilgå
oplysninger om operationer og lignende. Ved udgangen af 2022 blev der delt
journaloplysninger fra privathospitaler til sundhed.dk i ca. 90 pct. af de forløb, hvor
borgere henvises til privathospitaler.

Dataudveksling er en afgørende forudsætning for, at borgerne oplever et
sammenhængende sundhedsvæsen og kontinuitet i patientforløb, der går på tværs af
fx offentlige og private aktører. Derfor har regeringen via aftale med KL og Danske
Regioner om den fællesoffentlige digitaliseringsstrategi 2022-2025 samt aftale med
KL og Danske Regioner om udmøntning af 500 mio. kr. til digital hjemmebehandling i
sundhedsvæsenet investeret i, at datadelingen på tværs af sundhedsvæsenet styrkes
yderligere. Fx skal sundhedsjournalen på sundhed.dk gøres endnu bedre for patienter
og sundhedspersonale, ligesom der skal vises flere data fra almen praksis,
speciallæger og kommuner.

                                          Med venlig hilsen

                                            Sophie Løhde
