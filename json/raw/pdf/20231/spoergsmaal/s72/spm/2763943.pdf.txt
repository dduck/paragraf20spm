                                                  Børne- og Undervisningsudvalget 2023-24
                                                                                              Offentligt

Spørgsmål nr. S 72
§ 20-spørgsmål til skriftlig besvarelse

Til:         Børne- og undervisningsministeren
Dato:        11. oktober 2023
Stillet af:  Helene Liliendahl Brydensholt (ALT)

Når ministeren i sit fokus på at ville forbedre folkeskolen ønsker mere ro i
klasserne, er ministeren så bekendt med den sammenhæng, at for lidt og for
utilstrækkelig voksenkontakt i vores daginstitutioner fører til det, man kalder
jævnalderorientering, hvor børnene grundet denne mangel på voksenkontakt
i deres tidlige år ikke har lært at regulere gennem voksne og derfor heller ikke
ser på den voksne som en autoritet eller et trygt menneske, man kan gå til,
når noget er svært, og at en lov om minimumnormeringer på
institutionsniveau i børnehøjde kunne forebygge denne jævnalderorientering
og dermed fremme ro i børnene og i klassen?
(Spm. nr. S 72).

Begrundelse
Psykologer med fokus på daginstitutioner og skoler beskriver denne
jævnalderorientering. Et stigende antal lærere genkender denne udvikling.
F.eks. fortæller en lærer, at vedkommende »har overtaget en klasse, hvor de
har været, hvad der virker som evigheder om at opdage, at der er nye
voksne, der vil dem det godt. Tilliden til de voksne er der ikke pr. automatik.
Og det er jo ikke deres skyld. Det er symptomerne for noget andet. Er de
små mennesker med overskudsvoksne, kan de […] nærmest klare hvad som
helst, selv en klasse på 28. Men reguleres der kun i folkeskolen, kan det […]
være lige meget det hele.«

Svaret bedes sendt elektronisk til spørgeren på helene.brydensholt@ft.dk og
til Lovsekretariatet på lov@ft.dk.

På Folketingets formands vegne
Lovsekretariatet

                                                                                  Side 1 | 1
