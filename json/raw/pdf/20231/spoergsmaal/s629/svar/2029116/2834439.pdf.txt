Folketingets Lovsekretariat      Miljø- og Fødevareudvalget 2023-24
Christiansborg                                                        Offentligt
1240 København K
                             J.nr. 2024 - 2518
                             Den 5. marts 2024

Miljøministerens besvarelse af spørgsmål nr. S 629 stillet den 26. februar 2024 af Carl Valentin
(SF)

Spørgsmål nr. S 629
”Mener ministeren, at det er hensigtsmæssigt, at plejestationer ikke må behandle nødstedte eller
tilskadekomne pindsvin og i stedet er tvunget til at aflive dem eller udsætte dem til at dø i
naturen, når det er veldokumenteret, at bestanden af pindsvin i Europa er på stærk tilbagegang,
og at flere lande, så som England og Sverige, har tilføjet pindsvin på IUCN’s rødliste som sårbar
overfor udryddelse?

Begrundelse
Nyfortolkningen af Artsfredningsbekendtgørelsens Kapitel 7, § 30, som omtaler pleje af
tilskadekommet vildt eller nødstedt yngel, vil ifølge Pindsvinevennerne i Danmark,
Pindsvinehospitalet Gentofte og Dansk Pindsvinepleje og Beskyttelse få den konsekvens, at
plejestationer ikke må behandle nødstedte eller tilskadekomne pindsvin og i stedet er tvunget til
at aflive dem eller udsætte dem til at dø i naturen.”

Svar
Det er positivt, at borgere og foreninger m.v. ønsker at hjælpe dyr og er villige til at træde til med
en frivillig indsats.

Som oplyst i svarene på S 627 og S 628 stillet af spørgeren den 26. februar 2024, kan
tilskadekomne pindsvin - det kan fx være et pindsvin, der bliver påkørt af en bil - og nødstedte
pindsvineunger - det kan fx være pindsvineunger, der har mistet deres mor - plejes, indtil de er
stærke nok til at blive udsat i naturen igen. Det følger af artsfredningsbekendtgørelsens § 30.
Miljøstyrelsen har oplyst, at der ikke er tale om en ny fortolkning.

Miljøstyrelsen har desuden oplyst, at pindsvin i Danmark er kategoriseret som ”livskraftig” på
den danske rødliste, hvilket betyder, at pindsvin ikke er kategoriseret som ”sårbar” eller ” truet” i
Danmark. Rødlistevurderingen er udført af nationale eksperter efter IUCN’s kriterier.

Som nævnt i svarene på S 627 og S 628, har Miljøstyrelsen desuden oplyst, at styrelsen er
opmærksom på, at der blandt bl.a. borgere og pindsvineforeninger har været usikkerhed om
reglerne på området, og at Miljøstyrelsen derfor har styrket sin vejledningsindsats på området.
Som også nævnt i svarene på S 627 og S 628 har jeg bedt Miljøstyrelsen om at gå i videre dialog
med Pindsvinevennerne i Danmark, Pindsvinehospitalet Gentofte og Dansk Pindsvinepleje og
Beskyttelse om, hvordan de i fællesskab kan sikre, at pindsvin behandles bedst muligt inden for
lovgivningens rammer.

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
Magnus Heunicke  /  Charlotte Brøndum

                                       2
