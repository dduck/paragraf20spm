                                                    Udlændinge- og Integrationsudvalget 2023-24
                                                                                                     Offentligt

Spørgsmål nr. S 690
§ 20 – spørgsmål til mundtlig besvarelse den 20. marts 2024

Til:         Udlændinge- og integrationsministeren
Dato:        12. marts 2024
Stillet af:  Helene Liliendahl Brydensholt (ALT)
Medspørger:  Christina Olumeko (ALT)

Mener ministeren, at det er ansvarligt at fjerne store dele af det økonomiske
grundlag for civilsamfundsorganisationer, der arbejder med integration og
flygtninge?
(Spm. nr. S 690).

Begrundelse
At organisationerne ikke har modtaget den forventede økonomiske støtte,
som blev lovet i finansloven, skaber en akut situation, hvor organisationer
står over for afskedigelse af personale eller risiko for at lukke helt ned. Dette
vil have en betydelig indvirkning på de mange mennesker, der drager fordel
af organisationernes veldokumenterede integrationsinitiativer. Den
potentielle besparelse på 26 mio. kr. årligt på flygtninge- og
integrationsindsatser vil påvirke Danmarks integrationsarbejde negativt.
Organisationerne spiller en afgørende rolle i opbygningen af positive
fællesskaber, forebyggelse af radikalisering og kriminalitet og støtte til
familier i udsatte positioner. Deres arbejde bidrager til at skabe tryghed og
trivsel i lokalområder og er afgørende for at sikre, at alle borgere kan bidrage
til samfundet. Beslutningen om at fjerne økonomisk støtte til disse
organisationer kan underminere de positive resultater, organisationerne har
opnået, og kan have alvorlige konsekvenser for integrationen. Lukning af
sådanne indsatser vil medføre tab af mange års erfaring og specialisering og
tab af en væsentlig, frivillig arbejdskraft i udsatte boligområder og hos
familier, hvilket vil have langsigtede negative konsekvenser for integrationen.

På Folketingets formands vegne
Lovsekretariatet

                                                                                   Side 1 | 1
