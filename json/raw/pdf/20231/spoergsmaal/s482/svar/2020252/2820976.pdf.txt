                                                                                          Indenrigsudvalget 2023-24

                                                                                          Slotsholmsgade 10-12        Offentligt
                                                                                          DK-1216 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 07-02-2024
                                                                                          Enhed: Demokratikontoret –
                                                                                          Styrelsesenheden
                                                                                          Sagsbeh: msoa
                                                                                          Sagsnr.:2024 - 1838
                                                                                          Dok. nr.: 95495

Medlem af Folketinget Theresa Berg Andersen (SF) har den 31. januar 2024 stillet
følgende spørgsmål nr. S 482 til indenrigs- og sundhedsministeren, som hermed
besvares.

Spørgsmål S 482:
”Hvad er ministerens holdning til at indføre offentligt tilgængelige lobbylister over de
interessenter, som en borgmester og en kommune mødes med?”

Svar:
Det følger af offentlighedslovens § 22, at retten til aktindsigt ikke omfatter sager om
førelse af en kalender. Bestemmelsen omfatter både kalendere, der føres for
borgmestre, magistratsmedlemmer, udvalgsformænd og ansatte. Formålet med
bestemmelsen er bl.a. at sikre, at kalenderen kan fungere som et praktisk
planlægningsredskab samt sikre, at privatsfæren beskyttes for de pågældende
personer. Det er med bestemmelsen forudsat, at kommunerne af egen drift på deres
hjemmesider offentliggør visse oplysninger om borgmestres udgifter og aktiviteter.
Det er dog overladt til den enkelte kommune at fastsætte de nærmere retningslinjer
herom.

Efter min opfattelse ville et eventuelt mere vidtgående forslag om at indføre
offentligt tilgængelige lobbylister over de interessenter, som en borgmester og en
kommune mødes med, kunne komme til at bryde med den forudsætning, der ligger
bag offentlighedslovens § 22, om, at kommunerne af egen drift offentliggør visse
oplysninger om borgmestres udgifter og aktiviteter.

Jeg mener således, at de gældende regler har en god balance mellem de forskellige
hensyn til bl.a. åbenhed samt kommunernes selvstyre og administration, og har ikke
planer om at ændre reglerne på området. Derudover mener jeg grundlæggende ikke,
at vi skal indføre flere regler og proceskrav, der vil føre til mere administration i
kommunerne.

                                          Med venlig hilsen

                                            Sophie Løhde
