Folketingets Lovsekretariat      Miljø- og Fødevareudvalget 2023-24
Christiansborg                                                        Offentligt
1240 København K
                             J.nr. 2023- 10409
                             Den 27. oktober 2023

Miljøministerens besvarelse af spørgsmål nr. S 120 stillet den 19. oktober af Morten
Messerschmidt (DF).

Spørgsmål nr. S 120
”Vil ministeren på baggrund af ministerens besvarelse af spørgsmål nr. S 38 den 4. oktober 2023
redegøre for sin holdning til artiklerne »Uacceptabelt der er så stort et mørketal af udledning af
urenset spildevand« og »Statsrevisorer: Tilsyn med udledning af spildevand har været
utilstrækkeligt« begge den 10. oktober 2023 og artiklerne »Urenset spildevand smadrer de
danske strande« den 7. oktober 2023 og »Landbrugets kvælstofforbrug kender vi – men hvad
med kommunernes udledning?« den 1. september 2023 alle på Landbrugsavisens hjemmeside
samt redegøre for, om ministeren fortsat har tillid til kommunernes håndtering af udledning af
renset og urenset spildevand til åer, vandløb, fjord og hav?”

Svar
Godt 1 procent af spildevandet udledes urenset, når der er større regnskyl, gennem
overløbsbygværker. Det tal skal vi gerne have ned, hvorfor regeringen i regeringsgrundlaget har
skrevet, at det skal identificeres, hvor det vil give bedst miljømæssig effekt at investere i udvidelse
af kapaciteten i spildevandssystemet, så større vandmængder bedre håndteres, og antallet af
overløb nedbringes.

Vi vil i forbindelse med genbesøget af vandområdeplanerne diskutere med forligspartierne bag
”Aftalen om grøn omstilling af dansk landbrug”, om skærpede krav for rensning af spildevand,
herunder også krav til overløb, kan bidrage til reduktion af udledning af kvælstof til vores
kystvande.

Rigsrevisionen påpeger, er der problemer med tilladelserne og med enkelte data om overløb. Det
er ikke godt nok. Det skal der styr på. Derfor vil jeg flytte ansvaret for indberetningerne af data
om overløb fra kommunerne til spildevandsselskaberne og aftale med kommunerne at de lægger
ældre spildevandstilladelser ind i miljødatabasen PULS.

Data om overløb har gennemsnitligt en usikkerhed på omkring 110 procent, og det betyder at
kvælstof fra udledninger gennem overløb står for mellem 0,3 og 1,2 procent af den samlede
tilførsel af kvælstof til vores kystvande. Det rykkes der ikke ved selv om Rigsrevisionen har fundet
fejl i 361 ud af godt 20.000 årlige indberetninger om regnbetingede udledninger. Ministeriet har
flere gange oplyst offentligheden om usikkerheden på tallene om overløb. Der er derfor ikke tale
om mørketal, men om usikkerhed som følge af, at der anvendes modelberegninger, fordi der ikke
måles på de pågældende overløbssteder– eller fordi kommunerne ikke indberetter tal.

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
Regeringen har planer om at ændre spildevandsafgiften, så udledning af urenset spildevand fra
overløb får en højere afgift end udledning af renset spildevand.

Udledningerne af renset spildevand fra renseanlæg står for ca. 5 procent af den samlede tilførsel
af kvælstof til vores kystvande. Udledningerne bliver målt og tallene om udledningerne bliver
indberettet af akkrediterede laboratorier. Rigsrevisionen har ikke haft kritik af den praksis.

Magnus Heunicke  /  Rasmus Moes

                                                                                                   2
