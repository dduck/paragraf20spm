                                                                                        Retsudvalget 2023-24
                                                                                                         Offentligt

Folketinget                                                                   Dato:     17. april 2024
Lovsekretariatet                                                              Kontor:   Politikontoret
Christiansborg                                                                Sagsbeh:  Emilie Green van de Ven
1240 København K                                                              Sagsnr.:  2024-04971
DK Danmark                                                                    Dok.:     3239447

Besvarelse af spørgsmål nr. S 802 fra medlem af Folketinget Mikkel
Bjørn (DF)

Hermed sendes besvarelse af spørgsmål nr. S 802, som medlem af
Folketinget Mikkel Bjørn (DF) har stillet til justitsministeren den 9. april
2024.

Peter Hummelgaard

                   /
                                          Maria Carlsson

                                                                              Slotsholmsgade 10
                                                                              1216 København K.
                                                                              T +45 7226 8400
                                                                              www.justitsministeriet.dk
                                                                              jm@jm.dk

                                                                              Side 1/3
Spørgsmål nr. S 802 fra medlem af Folketinget Mikkel Bjørn (DF):

       ”Er ministeren enig i, at det er nødvendigt at forstærke indsatsen
       og øge ressourcerne til politiet og Politiets Efterretningstjeneste
       for at kunne opretholde offentlig orden og forebygge
       lovovertrædelser i forbindelse med de eskalerende
       propalæstinensiske demonstrationer, herunder sikre
       overholdelsen af maskeringsforbuddet?”

Svar:

Vi har siden Hamas’ terrorangreb i Israel den 7. oktober 2023 oplevet en
opblussen i antisemitismen i Danmark. Det er dybt foruroligende og
fuldstændig uacceptabelt, at konflikten mellem Israel og militante grupper i
Palæstina bliver brugt af herboende personer til at skabe utryghed og splid i
vores samfund.

I Danmark har vi en grundlovssikret ret til at demonstrere og til at ytre os.
Det skal vi værne om. Det er dog klart, at der også er grænser, og vi skal
ikke acceptere, at de demokratiske rettigheder bliver misbrugt.

Politiet har efter politiloven og ordensbekendtgørelsen en række beføjelser
til at gribe ind, hvis demonstrationer udvikler sig på en måde, hvor der er
risiko for fare for betydelig forstyrrelse af den offentlige orden eller fare for
enkeltpersoners eller den offentlige sikkerhed.

Desuden har politiet og anklagemyndigheden i lyset af den nuværende
situation en skærpet opmærksomhed på ytringer, som kan være omfattet af
straffelovens bestemmelser vedrørende bl.a. tilskyndelse til og billigelse af
terror mv. Rigspolitiet har desuden iværksat en styrket politimæssig indsats
i forhold til antisemitiske hændelser, der har til formål at forebygge,
forhindre og efterforske antisemitiske overgreb og forbrydelser samt sikre
trygheden for jødiske borgere.

Jeg har generelt tillid til, at politiet i de konkrete situationer gør, hvad der er
nødvendigt for, at demonstrationer kan forløbe i god ro og orden, og at
politiet griber ind i situationer, hvor en demonstration kan udvikle sig til
uroligheder eller lignende. Jeg har samtidig også en klar forventning om, at
politiet tager anmeldelser om straffelovsovertrædelser alvorligt, og at
politiet griber ind, hvis politiet på anden måde måtte blive bekendt med klare
lovovertrædelser.

                                                                                                                                               Side 2/3
På baggrund af den bekymrende og voldsomme opblussen i antisemitismen
i kølvandet på Hamas’ terrorangreb havde jeg sammen med flere
ministerkolleger den 2. april 2024 en drøftelse med Folketingets partier om
nye og forstærkede initiativer mod antisemitisme. Det er min forventning,
at regeringen inden sommerferien vil kunne præsentere et udspil hertil.

                                                                                                                                               Side 3/3
