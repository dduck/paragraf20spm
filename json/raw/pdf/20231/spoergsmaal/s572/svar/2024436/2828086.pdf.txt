                                     Det Udenrigspolitiske Nævn, Udenrigsudvalget 2023-24
                                                                                                   Offentligt

Udenrigsministeriet                  Asiatisk Plads 2
                                     DK-1448 København K
Folketingets Lovsekretariat          Telefon +45 33 92 00 00
                                     Telefax +45 32 54 05 33
Bilag  Sag/ID Nr.            Enhed   E-mail: um@um.dk
                                     http://www.um.dk
       24/11171              HUMCIV
                                     Dato

                                     22. februar 2024

       Svar på § 20-spørgsmål nr. S 572 stillet den 15.
       februar 2024 af Charlotte Munch (DD) til
       Udenrigsministeren

       Spørgsmål
       Hvad er ministerens holdning til, at Hamas angiveligt har haft
       et datacenter under UNRWA’s hovedkvarter i Gaza, der efter
       omfanget at dømme må have været anlagt, før UNRWA forlod
       bygningen den 12. oktober 2023, og påvirker de nye
       oplysninger regeringens holdning til at fortsætte med
       udbetaling af dansk støtte til organisationen?

       Svar
       Jeg har set beretningerne om, at der skulle være fundet
       tunneller og et datacenter under UNRWA’s hovedkvarter i
       Gaza. Jeg har i den forbindelse noteret mig, at UNRWA’s
       generalkommissær, Philippe Lazzarini, har afvist, at UNRWA
       skulle have haft kendskab til dette. Siden UNRWA forlod
                                          2

hovedkvarteret i Gaza den 12. oktober 2023, har
organisationen ikke haft adgang til området, hvilket gør
organisationen ude af stand til at vurdere de nye oplysninger.
UNRWA’s generalkommissær har samtidig bemærket, at
oplysningerne berettiger en uafhængig undersøgelse, hvilket
jeg er enig i. En sådan undersøgelse er dog ikke mulig på
nuværende tidspunkt i lyset af, at Gaza er en aktiv krigszone.

UNRWA’s generalkommissær har oplyst, at der normalvis
foretages kvartalvise inspektioner af UNRWA’s faciliteter, og
at der senest i september 2023 blev foretaget inspektion i
Gaza. UNRWA’s generalkommissær har samtidig bemærket,
at man som humanitær organisation ikke har den
militærfaglige ekspertise eller kapacitet til at gennemføre
militære inspektioner af undergrunden under UNRWA’s
faciliteter, men at alle mistanker konsekvent er blevet
indberettet til konfliktens parter samt redegjort for i
årsrapporter, der er blevet fremlagt for FN’s
Generalforsamling og offentliggjort.

Der er således ikke på nuværende tidspunkt oplysninger i den
konkrete sag, der ændrer ved regeringens holdning.

                              Med venlig hilsen
               3
Lars Løkke Rasmussen
