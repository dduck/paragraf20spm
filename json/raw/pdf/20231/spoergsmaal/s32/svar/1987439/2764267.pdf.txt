Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2023 - 9580
                                                                               Den 11. oktober 2023

Miljøministerens besvarelse af spørgsmål nr. S 32 stillet den 3. oktober 2023 af Sascha Faxe
(ALT).

Spørgsmål nr. S 32
” Vil ministeren redegøre for sin holdning til, at der i havet ud for Nyborg omkring en badestrand
er fundet meget høje koncentrationer af miljøfremmede stoffer, herunder kviksølv og bly, som det
nævnes i bl.a. artiklen »Kommunen fraråder badning ved Sølyst« af 13. september 2023 på
nyborgavis.dk, og som behandlet af kommunens Miljø- og Teknikudvalg den 11. september
2023?”

Svar
Det gør mig bekymret at læse, at der er fundet høje koncentrationer af tungmetaller ved Nyborg.
Det har høj prioritet at få et godt vandmiljø, og at borgerne kan føle sig trygge ved at bade. Jeg
kan forstå, at Nyborg kommune følger op på den konkrete sag.

Jeg er generelt bekymret for det danske havmiljø, som mange steder er i ikke-god tilstand. Det
har derfor høj prioritet at begrænse forurening med miljøfarlige stoffer. Ministeriet arbejder bl.a.
på at forbedre tilstanden via indsatser i vandområdeplanerne og strategien for miljøfarlige
stoffer. De mange kilder til forurening gør det til en stor og kompleks opgave at nå i mål med at
begrænse tilførslen af miljøfarlige stoffer til vandmiljøet. Derfor er der også brug for, at alle parter
bidrager til indsatsen. Miljøministeriet har derfor nedsat et tværgående partnerskab med
erhvervet, grønne organisationer og andre myndigheder, som skal komme med anbefalinger til
nye indsatser.

Magnus Heunicke              /  Rasmus Moes

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
