Folketingets Lovsekretariat                                                        Miljø- og Fødevareudvalget 2023-24
Christiansborg                                                                                                          Offentligt
1240 København K
                                                                               J.nr. 2023 - 11252
                                                                               Den 21. november 2023

Miljøministerens besvarelse af spørgsmål nr. S 200 stillet den 13. november 2023 af Søren Egge
Rasmussen (EL).

Spørgsmål nr. S 200
” Er det udtryk for den samlede SVM-regerings holdning, når miljøministeren på et samråd i
Miljø- og Fødevareudvalget den 26. oktober 2023 over for udvalget bekræfter, at miljøgarantien
gælder hele kvælstofreduktionen på 18.000 tons senest i 2027, som af eksperterne vurderes som
nødvendig for at leve op til EU’s vandrammedirektiv? (Spm. nr. S 200)”

Svar
I Aftale om grøn omstilling af dansk landbrug fra 4. oktober 2021 er aftalt en miljøgaranti.
Garantien omhandler, at der gennemføres regulering med kompensation, såfremt den forudsatte
kollektive kvælstofindsats ikke kan løses ved frivillige virkemidler. Miljøgarantien indebærer
desuden, at den målrettede regulering nedjusteres, såfremt der opnås højere søgning på de
kollektive virkemidler end planlagt. Dermed vedrører miljøgarantien indsatsen på 1.500 tons
kvælstof, der løftes ved kollektive virkemidler.

I forbindelse med samrådet bekræftede jeg reduktionsbehovet på i alt 18.000 tons kvælstof som
bestående af et indsatsbehov på ca. 13.000 tons og såkaldte baselineeffekter på ca. 5.000 tons fra
allerede iværksatte eller planlagte miljøforbedrende indsatser. Jeg nævnte desuden, at der er
aftalt reduktion af 10.400 tons kvælstof ud af det opgjorte behov på 13.000 tons.
Reduktionsbehovet er opgjort som den kvælstofreduktion fra dansk areal som er nødvendig for at
skabe forudsætningerne for at alle danske kystvande kan opnå god økologisk tilstand.

Ved genbesøget af aftalen næste år, vil parterne – på baggrund af et oplæg fra regeringen – træffe
beslutning om håndtering af kvælstofindsatsen og følge op på søgningen på frivillige virkemidler.

Magnus Heunicke              /  Rasmus Moes

Miljøministeriet • Frederiksholms Kanal 26 • 1220 København K
Tlf. 38 14 21 42 • CVR 12854358 • EAN 5798000862005 • mim@mim.dk • www.mim.dk
