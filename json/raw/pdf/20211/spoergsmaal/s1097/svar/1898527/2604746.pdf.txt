Folketingets Lovsekretariat                         Sundhedsudvalget 2021-22
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             sm@sm.dk
                             www.sm.dk

Sagsnr.      Medlem af Folketinget Kirsten Normann Andersen (SF) har d. 30. juni 2022
2022 - 3875  stillet følgende spørgsmål nr. S 1097 til social- og ældreministeren, som
             hermed besvares.
Doknr.
590783       Spørgsmål nr. S 1097:
             ”Hvad er ministerens holdning til, at en parkinsonpatient med et
Dato         bevægelseshandicap skal vente 56 uger efter at have ansøgt om en el-scooter,
04-07-2022   før vedkommende bliver kaldt til en afklarende samtale, når man samtidig ved,
             at denne sygdom kan være temmelig progredierende?”

             Svar:
             Det gælder i dag, jf. § 3 i retssikkerhedsloven, at kommunalbestyrelsen skal
             behandle spørgsmål om hjælp så hurtigt som muligt med henblik på at afgøre,
             om der er ret til hjælp og i så fald hvilken.

             Yderligere gælder, at kommunalbestyrelsen på de enkelte sagsområder skal
             fastsætte frister for, hvor lang tid der må gå fra modtagelsen af en ansøgning,
             til afgørelsen skal være truffet. Disse frister skal offentliggøres. Hvis fristen ikke
             kan overholdes i en konkret sag, skal ansøgeren skriftligt have besked om,
             hvornår ansøgeren kan forvente en afgørelse.

             Der er ikke i retssikkerhedsloven eller dens forarbejder givet anvisninger på,
             hvor korte eller hvor lange fristerne kan være. Det er derfor
             kommunalbestyrelsens opgave at fastsætte fristerne for at træffe afgørelse
             som led i de lokale prioriteringer af, hvordan kommunens samlede ressourcer
             bedst anvendes.

             Jeg er bekendt med, at sager i pressen har vist, at processen for ansøgning og
             tildeling af hjælp til mennesker med hastigt fremadskridende sygdomme
             foregår for langsomt og for ufleksibelt. Jeg håber, at spørgeren har forståelse
             for, at jeg som minister ikke kan gå ind i den konkrete sag. Men når det er sagt,
             så synes jeg ikke, at en så lang ventetid til en afklarende samtale om et
             hjælpemiddel lyder rimeligt.

             For netop at sikre en hurtigere sagsbehandling, forventer jeg at fremsætte et
             lovforslag i åbningsugen i det kommende Folketingsår, som netop skal sikre, at
             mennesker med hastigt fremadskridende sygdomme får hjælp og støtte i tide.

             Lovforslaget skal sikre, at kommunalbestyrelsen, når en borger med en hastigt
             fremadskridende sygdom første gang henvender sig til kommunen og anmoder
             herom, skal tilbyde personlig hjælp og pleje, praktisk hjælp eller støtte og

                                                                                                                                               1
madservice efter § 83, ledsagelse efter § 97, udvalgte typer af hjælpemidler
efter § 112 og mindre hjælp til indretning af bolig efter § 116 efter borgerens
ønske til en samlet maksimal værdi af 35.000 kr. (2023-niveau), uanset om
betingelserne i de nævnte bestemmelser er opfyldt. Derudover skal
kommunalbestyrelsen bistå borgeren med vejledning i forhold til valg af
sammensætning af hjælp og støtte m.v. Der vil blive fastsat nærmere regler om
kriterierne for vurdering af, om en borger er omfattet af personkredsen i en
bekendtgørelse.
Med venlig hilsen
Astrid Krag

                                                                                                                                  2
