Folketingets Lovsekretariat                 Social- og Ældreudvalget 2021-22
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             sm@sm.dk
                             www.sm.dk

Sagsnr.      Medlem af Folketinget Pia Kjærsgaard (DF) har d. 19. august 2022 stillet
2022 - 4467  følgende spørgsmål nr. S 1170 til social- og ældreministeren, som hermed
             besvares.
Doknr.
603837       Spørgsmål nr. S 1170:
             ”Hvad har ministeren tænkt sig at gøre ved forholdene for beboere på
Dato         Specialcenter Slagelse?”
26-08-2022
             Svar:
             Mennesker med så svær en funktionsnedsættelse, at de har brug for at bo på
             et botilbud, udgør en af de mest sårbare grupper i Danmark.

             Derfor er en af de vigtigste opgaver, vi har som samfund, at sikre, at disse
             mennesker får tilstrækkelig hjælp og støtte til at kunne leve et værdigt liv. Det
             er derfor også problematisk, hvis der er borgere, som ikke oplever at få det.

             Kommunerne skal føre et personrettet tilsyn for at sikre, at borgernes behov
             bliver mødt, når der er truffet afgørelse om hjælp og støtte til børn, unge eller
             voksne efter serviceloven. Herudover skal socialtilsynene i deres løbende
             driftsorienterede tilsyn bl.a. tage stilling til, om det enkelte tilbud understøtter
             borgernes fysiske og mentale sundhed og trivsel.

             I regeringen har vi bl.a. ansvaret for at sikre, at de rigtige økonomiske rammer
             er til stede for, at kommunerne kan drive botilbud af høj kvalitet. Den
             demografiske udvikling alene betyder, at mange kommuner ville have haft
             svært ved at opretholde det samme serviceniveau som i dag, hvis der havde
             været nulvækst i den offentlige sektor.

             Derfor har regeringen i de sidste fire års økonomiaftaler prioriteret 5,9 mia. kr.
             ekstra til kommunerne, herunder det specialiserede socialområde. Det betyder,
             at der både er blevet tilført midler til at kompensere kommunerne for den
             demografiske udvikling, og mere til.

             Høj kvalitet på socialområdet kræver også, at der er de rette, højt
             specialiserede tilbud til rådighed. Det er netop det, regeringen ønsker at opnå
             med udspillet ’Et liv med ligeværdige muligheder’, der blev offentliggjort i maj
             2022, og som vi lige nu forhandler med Folketingets partier. En del af udspillet
             er et forslag om specialeplanlægning, der netop er en strukturel ændring af det

                                                                                                                                               1
specialiserede socialområde, der blandt andet skal sikre, at højt specialiseret
viden fastholdes, udvikles og udbredes til hele området.
Endelig oplever mange kommuner udfordringer med at rekruttere tilstrækkeligt
mange kompetente medarbejdere til at kunne sikre en ordentlig drift af
botilbuddene. Det er en problematik, som regeringen er bekendt med og
allerede har taget en række skridt for at imødegå. Jeg henviser til min
samtidige besvarelse af S 1171.
Det ændrer dog ikke på, at personer med handicap har samme ret til en værdig
tilværelse, som alle andre. Derfor er det vigtigt, at kommunerne lever op til
deres forpligtelser ift. at visitere borgere til de rigtige tilbud, samt at føre tilsyn
med, at den enkelte borger vedvarende bliver mødt i sine behov.
Med venlig hilsen
Astrid Krag

                                                                                                                                  2
