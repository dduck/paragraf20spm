Folketingets Lovsekretariat     Europaudvalget, Miljø- og Fødevareudvalget 2021-22
Christiansborg                                                                             Offentligt
1240 København K
                                               J.nr. 2022 - 8672
                                               Den 12. august 2022

Miljøministerens besvarelse af spørgsmål nr. S 1128 stillet den 5. august 2022 af Susanne Zimmer
(FG).

Spørgsmål nr. S 1128
Når ministeren i svar på spørgsmål nr. S 1116 oplyser, at »vi skal væk fra at bruge sprøjtemidlet
Reglone«, som allerede i maj 2019 blev forbudt i EU, vil ministeren så tage initiativ til at stille
skrappere krav til Miljøstyrelsen i forhold til at give dispensation til EU-forbudte stoffer?

Svar
I den politiske aftale om sprøjtemiddelstrategi 2022-2026 er der enighed blandt partierne bag
om aftalen, at Miljøstyrelsen fremadrettet skal bruge den skærpede praksis for dispensationer på
baggrund af EU’s vejledning fra marts 2021.

I Danmark stilles der skrappe nationale krav, når der gives dispensationer til sprøjtemidler. Før
der kan gives en dispensation sker der en grundig faglig risikovurdering, og der skal vises sikker
anvendelse af det givne sprøjtemiddel, før der kan gives dispensation. Denne faglige vurdering,
som foretages af eksperter i Miljøstyrelsen, følger de meget skrappe krav til godkendelse, som der
er i Danmark.

Den danske dispensationspraksis har i 2020 været igennem en international evaluering. De
internationale eksperter fremhævede det som positivt, at det er de samme eksperter, der udfører
risikovurderingen ved dispensation, som også udfører risikovurdering ved de ordinære
godkendelser, da det sikrer høj faglighed. Der har i en periode i 2020 til 2021 været eksternt
kvalitetstjek af Miljøstyrelsens dispensationsafgørelser, og disse tjek har støttet afgørelserne
truffet af Miljøstyrelsen.

Lea Wermelin                 /  Lea Frimann Hansen

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
