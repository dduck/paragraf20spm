Folketingets Lovsekretariat                                                                Miljø- og Fødevareudvalget 2021-22
Christiansborg                                                                                                                  Offentligt
1240 København K
                                                                                       J.nr. 2022-5061
                                                                                       Den 15. august 2022

Hermed sendes besvarelse af spørgsmål nr. S 1131, som medlem af Folketinget Susanne Zimmer
(FG) har stillet til ministeren for fødevarer, landbrug og fiskeri den 9. august 2022.

Spørgsmål nr. S 1131 fra medlem af Folketinget Susanne Zimmer (FG)
”Vil ministeren etablere en offentlig tilgængelig registrering over reelle ejere af dansk landbrugs-
jord, herunder en overordnet opgørelse over landbrug og landbrugsjord ejet af inden- og udenland-
ske virksomheder og kapitalfonde?”

Svar
De seneste tre år har Danmarks Statistik (2020) og Københavns Universitet (2021 og 2022) efter
opdrag fra Ministeriet for Fødevarer, Landbrug og Fiskeri udarbejdet statistik over omfanget af
udenlandsk ejerskab af landbrug og landbrugsjord i Danmark. Statistikkerne er offentligt tilgæn-
gelige og oversendt til Miljø- og Fødevareudvalget i marts 2020, juni 2021 og februar 2022. Det
forventes, at der også fremadrettet vil blive udarbejdet lignende statistikker.

Derudover er der nedsat en tværministeriel arbejdsgruppe bestående af Ministeriet for Fødevarer,
Landbrug og Fiskeri, Erhvervsministeriet, Justitsministeriet og Udenrigsministeriet. Arbejdsgrup-
pen skal beskrive gældende regler for handel med landbrugsejendomme. Arbejdsgruppen skal også
identificere eventuelle handlemuligheder og behovet for disse i forhold til opkøb af landbrugsjord
af udenlandske personer og selskaber. Muligheden for at få overblik over reelle ejere indgår også i
arbejdsgruppens arbejde. Arbejdsgruppen forventes på nuværende tidspunkt at afrapportere ved
udgangen af 2022.

Jeg lægger stor vægt på, at vi har størst mulig gennemsigtighed i ejerskabet af landbrugsjorden i
Danmark. Jeg ser derfor også frem til en god dialog med Folketingets partier og erhvervet, når
rapporten fra den tværministerielle arbejdsgruppe er færdiggjort.

Rasmus Prehn

                             /
                                            Lars Bødker Madsen

Ministeriet for Fødevarer, Landbrug og Fiskeri • Slotsholmsgade 12 • 1216 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
