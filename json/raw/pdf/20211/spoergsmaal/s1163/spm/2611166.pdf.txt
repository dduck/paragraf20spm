                                                Børne- og Undervisningsudvalget 2021-22
                                                                                            Offentligt

Spørgsmål nr. S 1163
§ 20-spørgsmål til skriftlig besvarelse

Til:         Børne- og undervisningsministeren
Dato:        18. august 2022
Stillet af:  Morten Messerschmidt (DF)

Under henvisning til, at Anders Breivik kaldes terrorist og en »norsk
højrenational ekstremist« i bogen »Danmarks kulturmøder med Mellemøsten
– fra vikingetiden til krigen mod terror«, men når det drejer sig om Omar El-
Hussein, der angreb Krudttønden og synagogen, så er han »en ung mand«,
finder ministeren ikke en så værdibaseret forståelsesramme bekymrende og
uforenelig med undervisningsmateriale?
(Spm. nr. S 1163).

Begrundelse
Vi har set, hvordan Normstormerne, der er udtryk for den nye
identitetspolitiske woke-venstrefløj, har fået millioner fra Københavns og
Aarhus Kommune til at nedbryde samfundets normer i skolerne. Men de er
kun en flig af den kulturkamp, der nu udkæmpes i uddannelsessektoren.
Senest har Iman Hassani, cand.mag. i historie og engelsk og lektor på
Falkonergårdens Gymnasium med sin bog »Danmarks kulturmøder med
Mellemøsten – fra vikingetiden til krigen mod terror.« lavet en
undervisningsbog til folkeskoleklasser og gymnasier med særdeles
bekymrende synspunkter. I et afsnit om Jyllands-Postens Muhammed-
tegninger skriver hun om dengang, daværende kulturredaktør Flemming
Roses og daværende chefredaktør Jørn Mikkelsens (som ikke var
chefredaktør, det var Carsten Juste) trykte tegningerne i Jyllands-Posten
med den begrundelse, at muslimerne »må acceptere at deres religiøse
følelser bliver udsat for hån, spot og latterliggørelse.«»Både Mikkelsen og
Roses udtalelser er udtryk for en ekskluderende sprogbrug, hvor muslimer
ikke inkluderes i det nationale fællesskab, men derimod bliver forstået som
nogen, der truer det,« hedder det. I omtalen af Anders Breivik kaldes han
terrorist og en »norsk højrenational ekstremist«. Men når det drejer sig om
Omar El-Hussein, der angreb Krudttønden og synagogen, så er han »en ung
mand«.

Svaret bedes sendt elektronisk til spørgeren på Morten.Messerschmidt@ft.dk
og til Lovsekretariatet på lov@ft.dk.

På Folketingets formands vegne
Lovsekretariatet

                                                                               Side 1 | 1
