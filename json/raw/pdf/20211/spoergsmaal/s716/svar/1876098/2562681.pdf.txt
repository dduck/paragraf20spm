                                    Det Udenrigspolitiske Nævn, Udenrigsudvalget 2021-22
                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Sag/ID Nr.                   Enhed  Telefon +45 33 92 00 00
                                    Telefax +45 32 54 05 33
2022-12179                   JTFM   E-mail: um@um.dk
                                    http://www.um.dk

                                    Dato

                                    22. april 2022

Svar på § 20-spørgsmål nr. S 716 stillet den 8. april 2022 af Søren
Søndergaard til udenrigsministeren.

Spørgsmål
I det spørgeren fuldt ud anerkender og støtter Danmarks initiativ og
kontante bidrag til i FN-regi at sikre retsforfølgning af formodede
overtrædelse af folkeretten og menneskerettighederne i forbindelse med
den russiske invasion af Ukraine, vil udenrigsministeren så oplyse om
Danmark har eller vil svare positivt på den formelle henvendelse fra ICC’s
chefanklager, Karim A.A. Khan, om at stille danske eksperter til rådighed
for anklagemyndighedens arbejde i denne vigtige sag?

Svar
Ved brev af 7. marts 2022 har chefanklager ved Den Internationale
Domstol (ICC), Karim Khan, anmodet om dansk støtte til Domstolen i
form af ekstraordinære finansielle bidrag og sekunderede nationale
eksperter.

Straffrihed for de alvorligste internationale forbrydelser må og skal
bekæmpes. I den forbindelse har ICC en helt central rolle, herunder når
det gælder den aktuelle situation i Ukraine.

Derfor har Danmark sammen med en kreds af lande valgt at henvise
situationen i Ukraine til ICC med henblik på at chefanklageren hurtigt
kunne indlede efterforskning.

Endvidere har regeringen for så vidt angår finansielle bidrag allerede
besvaret chefanklagerens anmodning positivt i form af et finansielt bidrag
på 700.000 kr. Bidraget blev annonceret den 25. marts 2022 i forbindelse
                                          2

med lanceringen af den dansk-initierede tværregionale landegruppe for
’Accountability following the Aggression against Ukraine’ ved et
højniveau-møde i New York.

De relevante danske myndigheder er på min foranledning i færd med at
afsøge mulighederne for, at der også for så vidt angår anmodningen om
sekundering til domstolen af nationale eksperter kan gives et positivt
dansk svar.

Jeg er derfor glad for, at statsministeren i går den 21. april 2022 kunne
annoncere, at regeringen har besluttet at yde yderligere støtte til ICC.
Støtten forventes udmøntet i form af sekundering af en dansk ekspert til
Domstolen. Midlerne hertil er identificeret af Udenrigsministeriet via det
Nationale Kompromis om dansk sikkerhedspolitik.

På den baggrund er myndighederne nu i færd med at identificere
interesserede og kvalificerede danske fageksperter. Det vil være en
forudsætning for udsendelse at eventuelt interesserede kandidater
godkendes i ICC’s godkendelsesprocesser.

                                Med venlig hilsen

                                   Jeppe Kofod
