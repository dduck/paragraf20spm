Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-4767
                                                                                                 Den 24. april 2022

Miljøministerens besvarelse af spørgsmål nr. S 739 stillet den 12. april 2022 af Anni Matthiesen
(V).

Spørgsmål nr. S 739
”Bekymrer det ministeren, at PFAS kan være op til 200.000 gange farligere end nogle af de
pesticider, vi ifølge ekspert Nina Cedergreen bruger milliarder på at bekæmpe, og er ministeren
enig i, at der bør laves en handlingsplan for kortlægning og håndtering af PFAS-forurening?”

Svar
Jeg mener, at drikkevandet i Danmark skal være rent. Jeg mener også, at vi skal de farlige PFAS
til livs, og derfor arbejder vi i Miljøministeriet sammen med en række andre lande og EU’s
Kemikalieagentur på et forslag, der vil forbyde alle PFAS i alle anvendelser, der ikke er
nødvendige i hele EU. Det, mener jeg, er det eneste rigtige at gøre.

Som jeg redegjorde for under samråd i udvalget den 21. april, har jeg fra dag ét, da jeg hørte om
fundene af PFOS i Korsør, taget PFAS-problematikken dybt alvorligt. Af samme grund blev et
nationalt overblik igangsat med henblik på at kunne handle på forureningerne.

Derfor er vi i gang på alle måder, herunder i jord, grundvand, overfladevand, drikkevand,
spildevand og slam, og der er således i det forløbne år igangsat mange initiativer for at få styr på
spredningen af PFAS i miljøet. Alle de involverede myndigheder arbejder hurtigt, effektivt og
koordineret både i de enkelte sager og med at få skabt klarhed over forureningen med PFAS i
Danmark. Det er vigtigt, at der bliver gjort det, der er nødvendigt, så vi trygt kan indtage
fødevarer og drikke vand uden at bekymre os om PFAS.

Lea Wermelin                 /  Henrik Søren Larsen

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
