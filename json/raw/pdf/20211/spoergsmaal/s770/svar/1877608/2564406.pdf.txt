Folketingets Finansudvalg                                                                                               Finansudvalget 2021-22
Christiansborg                                                                                                                              Offentligt

                                                                                                                           26. april 2022

Svar på spørgsmål S 770 af 21. april 2022 stillet af Troels Lund
Poulsen (V)

Spørgsmål

I lyset af Finansministeriets udmelding om, at der vil ske en midlertidig fravigelse
af budgetlovens underskudsgrænse på grund af exceptionelle omstændigheder,
herunder den russiske invasion af Ukraine og meget store energipriser m.v., mener
ministeren så, at budgetloven er et vigtigt redskab i den ansvarlige styring af dansk
økonomi, og mener ministeren, at det er rimeligt, at offentligheden ikke får en
mere uddybende forklaring på, hvilke typer af udgifter, der nu midlertidigt undta-
ges fra budgetlovens generelle rammer, ud over forklaringen om »meget store
energipriser m.v.«?

Svar

Budgetloven er en hjørnesten i at sikre en ansvarlig styring af dansk økonomi. Re-
geringen står fuldt ud bag budgetloven, hvilket vi - sammen med forligskredsen
bag budgetloven – senest har bekræftet med den politiske aftale om Nationalt
kompromis om dansk sikkerhedspolitik.

Finansministeriet vurderer, at den aktuelle situation afledt af den russiske invasion
af Ukraine med heraf følgende markant tilstrømning af flygtninge til Danmark,
akut behov for opskalering af det sikkerhedspolitiske beredskab og meget store
stigninger i energipriserne mv. udgør en usædvanlig begivenhed uden for statens
kontrol, og som har en afgørende virkning på de samlede offentlige finanser, jf.
budgetlovens § 2 stk. 5-6.

På den baggrund kan udgifter direkte relateret til ovennævnte forhold afholdes ud
over budgetlovens underskudsgrænse.

Det bemærkes, at dette ikke er det samme som, at der vil ske en midlertidig fravi-
gelse af budgetlovens underskudsgrænse. Konkret er det ikke tilfældet med beslut-
ninger truffet frem til nu. Men det betyder, at midlertidige udgifter direkte relate-
ret til ovennævnte forhold i givet fald vil kunne afholdes ud over underskudsgræn-
sen, hvis det bliver aktuelt. Lovens § 2 stk. 5-6 har netop til hensigt at understøtte,
at ekstraordinære omstændigheder vil kunne håndteres økonomisk fornuftigt og
ansvarligt inden for de lovgivningsmæssige rammer i budgetloven.

                                                    Finansministeriet · Christiansborg Slotsplads 1 · 1218 København K
                                                                                                     Side 2 af 2

Det er ikke muligt på forhånd at vide hvilke tiltag, der vil blive nødvendige eller
formålstjenestelige direkte relateret til den aktuelle situation, idet dette bl.a. afhæn-
ger af krigens udvikling i Ukraine, flygtningestrømmens omfang, udviklingen i
energipriserne mv. Der kan således på nuværende tidspunkt ikke redegøres mere
detaljeret for hvilke konkrete udgifter, der kan afholdes ud over budgetlovens un-
derskudsgrænse.

Som det generelt er tilfældet i forhold til EU's finanspolitiske rammeværk, vil Fi-
nansministeriet anlægge en tilgang, der sigter på at følge regler, praksis og fortolk-
ning under den tilsvarende undtagelsesbestemmelse i EU’s Stabilitets- og Vækst-
pagt. Det vil i praksis være Finansministeriet, der vil foretage en konkret vurdering
af, om et givet tiltag er direkte relateret til den særlige omstændighed uden for sta-
tens kontrol. Det bemærkes, at ”direkte relateret” ikke er det samme som uom-
gængelig. Finansministeriets vurderer, at ”direkte relateret” under EU’s regelsæt
blandt andet kan omfatte målrettede og midlertidige tiltag for at kompensere hus-
holdninger, der er hårdt ramt af fx stigende energipriser, eller særlige hensyn til
lavindkomstgrupper.

Med venlig hilsen

Nicolai Wammen
Finansminister
