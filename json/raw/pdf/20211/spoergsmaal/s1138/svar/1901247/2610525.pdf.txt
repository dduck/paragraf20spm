                                                                                            Færøudvalget 2021-22
                                                                                                              Offentligt

Folketinget                                                                       Dato:     15. august 2022
Christiansborg                                                                    Kontor:   Nordatlantkontoret
1240 København K                                                                  Sagsbeh:  Maise Biørn Jørgensen
DK Danmark                                                                        Sagsnr.:  2022-0033-0490
                                                                                  Dok.:     2532296

Besvarelse af spørgsmål nr. S 1138 fra medlem af Folketinget Sjúrður
Skaale (JF):

Hermed sendes besvarelse af spørgsmål nr. S 1138, som medlem af Folke-
tinget Sjúrður Skaale (JF) har stillet til justitsministeren den 9. august 2022.

Mattias Tesfaye

                  /
                                         Marie Mølsted

                                                                                  Slotsholmsgade 10
                                                                                  1216 København K.

                                                                                  T +45 3392 3340
                                                                                  F +45 3393 3510

                                                                                  www.justitsministeriet.dk
                                                                                  jm@jm.dk

                                                                                  Side 1/3
Spørgsmål nr. S 1138 fra medlem af Folketinget Sjúrður Skaale (JF):

       ”Er det ministerens opfattelse, at digitale krænkelser mod kvin-
       der er en voksende type af kriminalitet?”

Begrundelse:

       ”Undertegnede spurgte i foråret justitsministeren om digitale
       krænkelser mod kvinder på Færøerne. Formålet var at få indblik
       i problemets omfang og et billede af, hvordan politiet efterfor-
       sker og bekæmper denne type af kriminalitet. Af ministerens
       svar fremgik, at det er svært at få et overblik over problemets
       omfang, da det færøske politi endnu ikke bruger sagsstyringssy-
       stemet POL-SAS. Systemet, som det færøske politi bruger, un-
       derstøtter ikke obligatoriske søgenøgler, hvorfor en manuel gen-
       nemgang af sager er nødvendig for at kunne oplyse, hvor mange
       årlige politianmeldelser eller sigtelser vedrørende digitale kræn-
       kelser, der er rejst, eller hvor mange domme er faldet. Det frem-
       gik desuden af svaret, at der ikke foreligger et brugbart sammen-
       ligningsgrundlag for Færøerne og Danmark for denne type af
       kriminalitet, da de færøske oplysninger ikke kan trækkes elek-
       tronisk. Derved foreligger en uvished om, hvorvidt problemets
       omfang er større eller mindre på Færøerne end i Danmark. I sit
       svar oplyste ministeren også, at der ikke er afsat særlige øre-
       mærkede midler indenfor politikredsene til bekæmpelse og
       opklaring af sager, der handler om digitale krænkelser.”

Svar:

De sociale medier og internettet har desværre åbnet nye muligheder for, at
digitale krænkelser kan finde sted, og det er vigtigt, at lovgivningen og myn-
dighedernes indsats er indrettet, så der kan sættes ind mod disse krænkelser.

Det fremgår af Justitsministeriets besvarelse af 20. juni 2022 af spørgsmål
nr. 988 (Alm. del) fra Folketingets Retsudvalg, at antallet af registrerede
anmeldelser om digitale sexkrænkelser, grooming og sextortion er steget fra
2018 til 2021 i Danmark. Det bemærkes, at antallet af registrerede anmel-
delser omfatter både kvinder og mænd, samt at opgørelserne er behæftet
med en vis usikkerhed, da opgørelsen er baseret på tal fra POLSAS, der er
et journaliserings- og sagsstyringssystem og ikke et egentligt statistiksy-
stem.

Partierne bag flerårsaftalen for politiets og anklagemyndighedens økonomi
2021-2023 var enige om at igangsætte en undersøgelse af, om de nuværende

                                                                                                                                               Side 2/3
regler i straffeloven på området for digitale overgreb er tilstrækkelige. På
den baggrund blev der i juni 2021 nedsat en arbejdsgruppe med deltagelse
af bl.a. Red Barnet, Børns Vilkår og Digitalt Ansvar, som har vurderet be-
hovet for at ændre straffeloven som følge af den digitale udvikling. På bag-
grund af arbejdsgruppens anbefalinger har regeringen den 29. juni 2022 ind-
gået en aftale med et politisk flertal bestående af Socialistisk Folkeparti, Ra-
dikale Venstre, Enhedslisten, Konservative, Nye Borgerlige, Peter Skaarup
(DD) og Karina Adsbøl (UFG) om flere initiativer mod digitale krænkelser,
som skal danne grundlag for et lovforslag, der skal fremsættes i næste fol-
ketingssamling. Aftalen indebærer bl.a. indførsel af en særskilt bestemmelse
om grooming samt en udvidelse af straffelovens definition af andet seksuelt
forhold end samleje, så det fremover også kommer til at omfatte seksuelle
handlinger, som gerningspersonen får den forurettede til at udføre på sig
selv, herunder såkaldt sextortion. Det bemærkes, at Færøerne har hjemtaget
strafferetten som sagsområde.

Desuden blev der med den nævnte flerårsaftale oprettet en ny national efter-
forskningsenhed (National enhed for Særlig Kriminalitet, NSK), som samler
nogle af de mest specialiserede politi- og anklagerfaglige kompetencer.
NSK skal bl.a. styrke efterforskningen af de mest komplekse sager og bistå
politikredsenes efterforskninger af bl.a. it-relateret kriminalitet. NSK kan
således bistå Færøernes Politi i kredsens efterforskninger i forbindelse med
bl.a. sager om digitale sexkrænkelser. Justitsministeriet er ved at udarbejde
en ændring af den færøske retsplejelov, hvorved NSK tildeles formel kom-
petence til at varetage efterforskningen og straffeforfølgningen af nogle af
de mest ressourcetunge og komplekse sager for Færøerne. Færøernes Politi
er desuden meget opmærksom på udviklingen i internetbaseret kriminalitet,
herunder seksuelle krænkelser via internettet, og der afsættes løbende res-
sourcer til området.

                                                                                                                                               Side 3/3
