Folketingets Lovsekretariat                 Social- og Ældreudvalget 2021-22
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             sm@sm.dk
                             www.sm.dk

Sagsnr.      Medlem af Folketinget Brigitte Jerkel (KF) har d. 21. marts 2022 stillet følgende
2022 - 1764  spørgsmål nr. S 612 til social- og ældreministeren, som hermed besvares.

Doknr.       Spørgsmål nr. S 612:
548975       ”Hvad mener ministeren om, at det af TV2 Lorrys artikel »Nye tal: Vold mod
             børn bliver opdaget alt for sjældent« af 21. marts 2022 fremgår, at på trods af
Dato         mistanke om vold mod børn bliver børnene i 97,7 pct. af tilfældene ikke sendt til
29-03-2022   retsmedicinske undersøgelser, og agter ministeren at iværksætte initiativer, der
             sikrer, at flere tilfælde af vold mod børn bliver opdaget?”

             Svar:
             Når der er mistanke om vold mod børn, skal der handles og alle relevante
             faggrupper skal involveres. Det var netop baggrunden for i sin tid at oprette
             børnehusene, hvor sociale myndigheder, politi og sundhedsmyndigheder kan
             koordinere udredningen i disse alvorlige sager.

             Det er vigtigt, at kommunerne benytter børnehusene i denne type sager, da der
             i den tværsektorielle koordinering af sagerne bliver foretaget en indledende
             udredning, og det her vurderes, hvorvidt der er behov for yderligere
             undersøgelser til at afdække bekymringen for barnet. Sådanne undersøgelser
             kan fx være en retsmedicinsk undersøgelse.

             Derfor blev det i Børnene Først aftalt, at der skal ændres på kommunernes
             finansieringsansvar, så økonomi ikke er årsagen til at kommunerne ikke vælger
             at bruge børnehusene. Derudover iværksættes der en årlig opfølgning på de
             kommuner med det laveste antal børnehussager, samt en undersøgelse af,
             hvad der ligger til grund for kommunernes forskellige brug af børnehusene.

             Det er meget vigtigt, at børnehusene fungerer godt og efter hensigten, så det
             med sikkerhed afklares, hvorvidt barnet bliver udsat for vold, og barnet også får
             den rette hjælp. Jeg er altid åben for at drøfte, om der er noget, som kan gøres
             bedre.

             Jeg vil derfor gå i dialog med relevante myndighed for at høre, hvilke
             muligheder de ser for at styrke børnehusenes arbejde og understøtte, at vold
             mod børn bliver opdaget.

             Med venlig hilsen
             Astrid Krag

                                                                                                                                               1
