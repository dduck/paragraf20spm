Folketingets Lovsekretariat     Europaudvalget, Miljø- og Fødevareudvalget 2021-22
Christiansborg                                                                             Offentligt
1240 København K
                                               J.nr. 2022-8416
                                               Den 1. august 2022

Miljøministerens besvarelse af spørgsmål nr. S 1116 stillet den 22. juli 2022 af Susanne Zimmer
(FG).

Spørgsmål nr. S 1116
”Er det ikke en prioritering af økonomi frem for både miljø og sundhed, når ministeren for tredje
år i træk giver dispensation til at sprøjte med sprøjtegiften Reglone, som EU har forbudt, da det
indeholder et stof, som kan give hjerneskade, og vil ministeren overveje straks at trække
dispensationen tilbage på baggrund af den sundhedsskadelige risiko og deraf følgende protester?”

Svar
Det er min klare holdning, at vi skal væk fra at bruge sprøjtemidlet Reglone i Danmark

Det er Miljøstyrelsen, der foretager en faglig vurdering i forbindelse med en ansøgning om
dispensation, og det sker bl.a. på baggrund af en vurdering af alternativer foretaget af eksperter
fra Aarhus Universitet. Dispensationer gives kun, hvis en faglig vurdering viser, at der ikke er
risiko ved anvendelsen, og hvis der ikke er alternativer. I den forbindelse overvejes det, om der i
dispensationen skal fastsættes nogle særlige krav for anvendelsen af hensyn til miljø og sundhed.
Det er således ikke op til en politisk vurdering, om der er grundlag for at give en dispensation.

For Reglone har Miljøstyrelsen vurderet, at den ansøgte dosis, der er lavere end den tidligere
dosering ved EU-forbuddet, ikke medfører en risiko for mennesker eller miljøet, og at der i en
begrænset periode og til en begrænset anvendelse kan gives en dispensation. Desuden har
Miljøstyrelsen sat en række yderligere og skrappe krav op som forudsætning for at bruge Reglone.
Blandt andet må det ikke bruges mindre end 20 meter fra veje, boliger, institutioner og offentlige
arealer, og der skal være mindst 30 meter til vandmiljøet.

Aarhus Universitet har vurderet, at der ikke er et alternativ til Reglone for de anvendelser, der er
givet en begrænset dispensation til. Så snart der er alternativer, vil der ikke længere blive givet
dispensation. Af samme grund har der været iværksat et forsøgsprojekt, og det er gjort klart over
for branchen, at de skal finde alternativer.

I forlængelse heraf bemærkes det, at der for neonikotinioder er fundet egnede alternativer, og at
Miljøstyrelsen derfor har afvist at give dispensation i år. Samtidig bemærkes det, at
pesticidafgiften er blevet aftalt omlagt i sprøjtemiddelstrategien fra februar i år, som både skal
være med til at sikre en rekordlav pesticidbelastning, og som samtidig skal gøre det mere
attraktivt at bruge sprøjtemidler med lav belastning af miljø og sundhed og omvendt gøre det
dyrere at bruge de mest belastende midler.

Lea Wermelin                 /  Lea Frimann Hansen

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
