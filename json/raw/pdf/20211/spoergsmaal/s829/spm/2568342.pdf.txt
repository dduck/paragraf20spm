                                                   Uddannelses- og Forskningsudvalget 2021-22
                                                                                                    Offentligt

Spørgsmål nr. S 829
§ 20-spørgsmål til skriftlig besvarelse

Til:         Uddannelses- og forskningsministeren
Dato:        3. maj 2022
Stillet af:  Ulla Tørnæs (V)

Hvad er ministerens holdning til, at en gruppe studerende bliver straffet i SU-
systemet, når de hurtigt kommer i job efter afsluttet uddannelse?
(Spm. nr. S 829).

Begrundelse
Når studerende afleverer speciale og direkte starter i job efterfølgende, er de
stadig indskrevet på uddannelsen, da de afventer bedømmelse for deres
opgave, og det har økonomiske konsekvenser for den studerende. Hvis en
studerende f.eks. afleverer speciale den 31. maj og starter i job den 1. juni, vil
den studerende stadig være berettiget til SU for juni, da vedkommende
afventer bedømmelse. I samme måned modtager vedkommende en
fuldtidsløn og overskrider dermed fribeløbsgrænsen for den pågældende
måned. Da SU er forudbetalt, og løn typisk vil være bagudrettet. Hvis den
studerende også har haft et studiejob ved siden af studiet fra 1. januar indtil
den 31. maj, har den studerende stort set opbrugt fribeløbet og risikerer
derfor at betale flere måneders SU-tilbage. Selv hvis den studerende
fravælger SU for juni måned, stiger fribeløbet fra 13.876 kr. til 20.329 kr., som
ikke vil være tilstrækkeligt for den studerende til at undgå at betale SU
tilbage. Med andre ord ville det være mere fordelagtigt for den pågældende
studerende, at starte i job en måned senere for at undgå en voldsom
tilbagebetaling.

Svaret bedes sendt elektronisk til spørgeren på Ulla.Tornaes@ft.dk og til
Lovsekretariatet på lov@ft.dk.

På Folketingets formands vegne
Lovsekretariatet

                                                                                    Side 1 | 1
