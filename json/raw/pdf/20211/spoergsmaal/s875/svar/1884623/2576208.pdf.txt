                                                                                         Retsudvalget 2021-22
                                                                                                          Offentligt

Folketinget                                                                    Dato:     16. maj 2022
Retsudvalget                                                                   Kontor:   Politikontoret
Christiansborg                                                                 Sagsbeh:  Emilie Glismand
1240 København K                                                               Sagsnr.:  2022-0030-7469
DK Danmark                                                                     Dok.:     2409328

Besvarelse af spørgsmål nr. 791 (Alm. del) fra Folketingets Retsudvalg

Hermed sendes besvarelse af spørgsmål nr. 791 (Alm. del), som Folketin-
gets Retsudvalg har stillet til justitsministeren den 20. april 2022. Spørgs-
målet er stillet efter ønske fra Preben Bang Henriksen (V).

Mattias Tesfaye

                  /
                                     Thomas Højgaard

                                                                               Slotsholmsgade 10
                                                                               1216 København K.

                                                                               T +45 3392 3340
                                                                               F +45 3393 3510

                                                                               www.justitsministeriet.dk
                                                                               jm@jm.dk

                                                                               Side 1/3
Spørgsmål nr. 791 (Alm. del) fra Folketingets Retsudvalg:

       ”Vil ministeren kommentere artiklerne ”Rigspolitiet tøver med
       dispensation” og ”Politiets våbenhåndtering i total nedsmelt-
       ning” fra jaegerforbundet.dk den 5. april 2022, herunder rede-
       gøre for om ministeren er indstillet på at etablere en midlertidig
       dispensationsordning for våbentilladelser, der gælder så længe
       Politiets nye it system ikke fungerer tilfredsstillende, bl.a. såle-
       des at de jægere, der er kommet i klemme som følge af nedbrud-
       det i Politiets nye it-system, fortsat kan anvende deres våben på
       skydebane og under jagtsæsonen?”

Svar:

Det er naturligvis ikke tilfredsstillende, at våbenregisteret stadig ikke fun-
gerer optimalt. Politiet har haft flere år til at implementere systemet, som er
et krav, der følger af vores direktivmæssige forpligtelser i EU. Jeg forventer,
at politiet hurtigst muligt får rettet op på den stigende sagsbehandlingstid,
og jeg kan forstå, at politiet er i dialog med branchen om de udfordringer,
forsinkelsen har skabt.

Det er selvsagt vigtigt, at jægere og andre ansøgere kan få behandlet deres
ansøgninger om våbentilladelser inden for rimelig tid. Ikke mindst i lyset af
den kommende sæson for bukkejagt der skydes i gang den 16. maj 2022.

Som det fremgår af Justitsministeriets besvarelse af 22. april 2022 af spørgs-
mål nr. S 746 fra medlem af Folketinget Dennis Flydtkjær (DF), arbejder
Rigspolitiet i samarbejde med leverandøren bag det nye system på højtryk
for at gøre systemet fuldt funktionsdygtigt hurtigst muligt og for parallelt
hermed at nedbringe sagsbehandlingstiden i Politiets Administrative Center.

I den forbindelse har Politiets Administrative Center sørget for at allokere
betydelige medarbejderressourcer til våbenområdet, og der er bl.a. ansat
ekstra medarbejdere, ligesom arbejdsprocesser til stadighed forsøges opti-
meret og tilpasset den aktuelle situation med henblik på at nedbringe antallet
af sager.

Som det tillige fremgår af besvarelsen, har Justitsministeriet bedt Rigspoli-
tiet om primo maj 2022 at give en status på behandlingen af ansøgningerne,
således at der – hvis der måtte være behov herfor – kunne iværksættes yder-
ligere tiltag til håndtering af situationen. Rigspolitiet har den 4. maj 2022
oplyst, at det på trods af den betydelige allokering af ressourcer til Politiets

                                                                                                                                               Side 2/3
Administrative Center ikke vil være muligt at behandle alle indgivne ansøg-
ninger om våbentilladelser, inden bukkejagtsæsonen starter den 16. maj
2022.

Det har i den forbindelse været overvejet, om det ville være muligt at løse
udfordringerne ved midlertidigt at forlænge udløbne våbentilladelser i en
nærmere afgrænset periode, således at våbentilladelserne ville blive forlæn-
get hen over bukkejagtsæsonen.

Det er dog Justitsministeriets vurdering, at der ikke er hjemmel til at indføre
en sådan dispensationsordning. Det skyldes, at det følger af våbenlovens §
6 d, stk. 1, 1. pkt., at våbentilladelser udstedes med en gyldighedstid på 5 år.

På den baggrund har Justitsministeriet været i dialog med Rigspolitiet om
muligheden for at allokere endnu flere ressourcer til behandling af ansøg-
ninger om våbentilladelser i de kommende dage og uger. Rigspolitiet har
den 14. maj 2022 oplyst, at der tilføres yderligere 10 medarbejdere til at
hjælpe med behandlingen af våbensagerne, således at der i alt er 60-65 med-
arbejdere, der arbejder på højtryk for at behandle sagerne. Rigspolitiet tilfø-
rer desuden yderligere ressourcer til arbejdet med at færdiggøre våbenregi-
steret sammen med leverandøren.

Det betyder desværre, at det ikke vil være muligt for alle de jægere i Dan-
mark, der pt. har en ansøgning om våbentilladelse under behandling i Poli-
tiets Administrative Center, at komme på bukkejagt fra sæsonens start den
16. maj 2022. Det er dog min klare forventning, at Rigspolitiet gør sit yder-
ste for at sikre, at Politiets Administrative Center hurtigst muligt får etable-
ret en sund drift for behandling af ansøgninger, så jægere og andre ansøgere
ikke generes af lange sagsbehandlingstider.

                                                                                                                                               Side 3/3
