                                                                                                     Skatteudvalget 2021-22
                                                                                                                         Offentligt

                                                                                      3. juni 2022
                                                                                      J.nr. 2022 - 4542

Til Folketingets Lovsekretariat

Hermed sendes svar på spørgsmål S 973 af 25. maj 2022, indleveret af Eva Kjer Hansen
(V).

Jeppe Bruus

             / Mette Kildegaard Graversen
Spørgsmål

Er ministeren bekymret over stigende grænsehandel, når Tyskland sænker afgifterne på
benzin og diesel den 1. juni 2022, og i hvilket omfang vurderer ministeren, at grænse-
handlen vil stige, som følge af at Tyskland sænker afgifterne?

Svar

Jeg og resten af regeringen ser med stor alvor på udviklingen i priserne på bl.a. brændstof.
For mange husstande kan den aktuelle stigning i priserne have betydelige økonomiske
konsekvenser. Og regeringen er opmærksom på, at den midlertidige nedsættelse af afgif-
terne på benzin og diesel i Tyskland i sommeren 2022 kan forventes at medføre øget
grænsehandel i perioden, om end det er vanskeligt at skønne over niveauet herfor.
Når det er sagt, mener regeringen ikke, at en lempelse af afgifterne på benzin og diesel i
Danmark er den rigtige vej at gå.
En nedsættelse af afgifterne vil øge CO2-udledningerne og vanskeliggøre uafhængighed af
fossile energikilder, idet forbruget af fossile brændsler dermed forventeligt stiger. Det vil
dermed gøre det vanskeligere at nå 70 pct.-målet. Der pågår drøftelser med Folketingets
partier om, hvordan vi bedst håndterer konsekvenserne af de stigende priser. Her har re-
geringen som bekendt meldt ud, at vi ønsker en målrettet støtte til nogle af de svageste i
vores samfund.

                                                                                                                                                                                   Side 2 af 2
