                                    Det Udenrigspolitiske Nævn, Udenrigsudvalget 2021-22
                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
MF Uffe Elbæk (FG)                  DK-1448 København K
                                    Telefon +45 33 92 00 00
Bilag  Sag/ID Nr.            Enhed  Telefax +45 32 54 05 33
                                    E-mail: um@um.dk
0      2022 - 19107          ALO    http://www.um.dk

                                    Dato

                                    30. maj 2022

       Spørgsmål nr. S 957
       Hvad er udenrigsministerens holdning til, at de lokale myndigheder i Hong
       Kong har besluttet, at alene det offentligt at mindes Tiananmen-massakren
       er en overtrædelse af den nationale sikkerhedslov?

       Svar:
       Udviklingen i Hongkong er stærkt beklagelig. Skridt for skridt har vi de
       seneste år set en omgåelse af grundlæggende demokratiske principper og
       politisk pluralisme. Vi har set en afvikling af princippet om ’et land, to
       systemer’ i modstrid med den britisk-kinesiske fælleserklæring fra 1984 og
       Hongkongs Basic Law. Vi har været vidne til dybt problematiske valg til
       den parlamentariske forsamling og ledelse samt angreb på demokratiske
       protester og den frie presse i Hongkong.

       Jeg har gentagne gange udtrykt min alvorlige bekymring for demokrati og
       menneskerettigheder i Hongkong, både direkte over for den kinesiske
       udenrigsminister, samt i EU og FN. EU’s udenrigsministre vedtog i 2020
       rådskonklusioner, der på en række konkrete områder lægger pres på Kina
       og Hongkong, støtter op om civilsamfundet, pressen og ytringsfriheden,
       og overvåger brugen af den nationale sikkerhedslov fra 2020.

       Senest har EU den 8. maj i år i forbindelse med valg af ny leder i Hongkong
       beklaget den udemokratiske proces. Valget uden modkandidater gik imod
       forpligtelsen til øget demokratisk repræsentation. Vi opfordrede kraftigt
       Kinas og Hongkongs myndigheder til at overholde deres nationale og
       internationale forpligtelser, herunder sikre frie og fair valg. Vi har
       understreget, hvor stor vægt vi lægger på at fastholde Hongkongs høje
       grad af autonomi og respekten for menneskerettigheder og fundamentale
       frihedsrettigheder, herunder mediefrihed, demokratiske principper og
       retssamfund.

       Det er forstemmende at se, hvordan sikkerhedsloven fra 2020 bruges til
       at knægte ytrings- og forsamlingsfriheden. De seneste retssager og domme
                                          2

vidner om en fortolkning af loven præget af kynisme og intimidering af
opposition og demokratisk samtale. Dette skaber en udbredt stemning af
frygt og usikkerhed i befolkningen, som virker afskrækkende på lysten til
at deltage i demokratiske protester og ytringer, herunder markering af
årsdagen for begivenhederne på den Himmelske Freds Plads i Beijing i
1989.
Det internationale samfunds alvorlige og vedholdende kritik af de seneste
års udvikling i Hongkong har desværre kun haft begrænset effekt. Jeg vil
fortsætte presset for demokrati og menneskerettigheder i Hongkong, og
Danmark er som bekendt rede til sammen med øvrige EU-lande at
overveje yderligere fælles tiltag i EU-regi.

                                Med venlig hilsen

                                   Jeppe Kofod
