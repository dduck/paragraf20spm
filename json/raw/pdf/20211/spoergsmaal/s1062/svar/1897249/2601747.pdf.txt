Folketingets Lovsekretariat      Miljø- og Fødevareudvalget 2021-22
Christiansborg                                                        Offentligt
1240 København K
                             Den 29. juni 2022

Hermed sendes besvarelse af spørgsmål nr. S 1062, som medlem af Folketinget Karina Adsbøl
(UFG) har stillet til ministeren for fødevarer, landbrug og fiskeri den 22. juni 2022.

Spørgsmål nr. S 1062 fra medlem af Folketinget Karina Adsbøl (UFG)
”Finder ministeren det optimalt, at lovgivningen på den ene side undtager rewildingdyr fra
individuel daglig kontrol, men samtidig foreskriver, at rewildingdyr skal have individuel
behandling eller kunne fjernes, hvis behovet herfor opstår?”

Svar
Det er min generelle holdning, at dyr skal behandles forsvarligt og beskyttes bedst muligt mod
smerte og lidelse mv., sådan som dette er beskrevet i dyrevelfærdslovens § 2.

Det fremgår af dyrevelfærdslovens § 9, stk. 1, at dyr skal tilses dagligt. Efter § 9, stk. 2, gælder dette
krav ikke fritgående dyr på græs eller lignende. Sådanne dyr skal tilses jævnligt. Kalve under seks
måneder, der holdes som landbrugsdyr, og heste skal dog tilses dagligt, jf. reglerne i henholdsvis
bekendtgørelse om dyrevelfærdsmæssige mindstekrav til hold af kvæg og bekendtgørelse om
dyrevelfærdsmæssige mindstekrav til hold af heste.

Der gælder et ansvar for de dyr, der holdes under hegn. Uanset hvilken minimumstilsynsfrekvens,
der er fastsat i lovgivningen, skal tilsynet med dyrene være tilstrækkeligt til, at dyrenes velfærd
sikres, herunder at syge eller tilskadekomne dyr opdages, så dyrene enten får en passende
behandling, eller at de aflives uden unødigt ophold, hvis det vil være uforsvarligt at lade dyret leve
uden passende behandling eller pleje.

                 Rasmus Prehn
                                                       /
                                                                            Paolo Drostby

Ministeriet for Fødevarer, Landbrug og Fiskeri • Slotsholmsgade 12 • 1216 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
