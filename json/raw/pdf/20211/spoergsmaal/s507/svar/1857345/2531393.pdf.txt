                                    Udenrigsudvalget 2021-22
                                                           Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
       2022 - 8657           SP     E-mail: um@um.dk
                                    http://www.um.dk

                                    Dato

                                    21. februar 2022

       Svar på § 20-spørgsmål nr. S 507 stillet den 15. februar 2022 af
       Sjúrður Skaale til udenrigsministeren.

       Spørgsmål
       Er udenrigsministeren enig i, at det kan forekomme selvmodsigende, at
       regeringen fortsat vil bestræbe lavspænding i Arktis og Nordatlanten, men
       samtidig støtter op om NATO’s øgede opmærksomhed på regionen,
       hvilket kan medføre, at ikkearktiske stater bliver langt mere aktive i
       området?

       Svar
       Lad mig indledningsvist klargøre, at NATO siden oprettelsen i 1949 også
       har omfattet medlemsstaternes territorier i Arktis og Nordatlanten.
       Kongeriget er naturligvis på samme vis omfattet af Den Nordatlantiske
       Traktat, herunder artikel 5 (musketér-eden). NATO-samarbejdet og det
       tætte transatlantiske bånd udgør fortsat fundamentet for Kongerigets
       sikkerhed. Lad mig også minde om, at NATO er en kollektiv
       forsvarsalliance baseret på demokratiske værdier og grundlæggende
       principper i den regelbaserede internationale orden. NATO udgør ikke en
       trussel mod Rusland eller andre stater for den sags skyld.

       Over de senere år har Rusland skilt sig ud blandt de arktiske kyststater ved
       at gennemføre en omfattende udbygning og konsolidering af sine militære
       kapaciteter langs landets arktiske kyst. I min optik er det kun naturligt, at
       NATO har styrket sin opmærksomhed på særligt Nordatlanten og de
       russiske kapaciteter i Arktis, fordi de kan udgøre en trussel mod
       forbindelseslinjerne og genforstærkningsmulighederne over Atlanten.
                                          2

Samtidig vil jeg gerne understrege, at det er centralt for Kongeriget at
undgå en utilsigtet eskalering. Her har de arktiske allierede kyststater
(hvoraf fire ud af fem er NATO-allierede) en særlig viden, rolle og ansvar
for udviklingen i regionen. Og derfor skal vi fortsat gøre vores indflydelse
gældende i NATO og arbejde for Kongerigets målsætning om
lavspænding sammen med vores NATO-allierede – også selvom
målsætningen er under pres i disse år.

                                Med venlig hilsen

                                   Jeppe Kofod
