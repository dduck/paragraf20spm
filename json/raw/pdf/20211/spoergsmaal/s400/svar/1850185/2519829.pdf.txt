                                                                                         Sundhedsudvalget 2021-22

                                                                                         Holbergsgade 6       Offentligt
                                                                                         DK-1057 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 27-01-2022
                                                                                         Enhed: FOPS
                                                                                         Sagsbeh.: DEPLINB
                                                                                         Sagsnr.: 2201245
                                                                                         Dok. nr.: 2095934

Medlem af Folketinget Liselott Blixt (DF) har den 19. januar 2022 stillet følgende
spørgsmål nr. S 400 til sundhedsministeren, som hermed besvares.

Spørgsmål S 400:
”Mener ministeren, at unge mellem 18 og 24 år reelt har ret til gratis psykologhjælp,
når nogle af disse unge på grund af loftet over, hvor mange unge en psykolog må
have i behandling på 1 år, ikke kan få en tid før i 2023? ”

Svar:
Regeringen og aftalepartierne bag finansloven for 2021 har aftalt og finansieret en
permanentgørelse og udvidelse af den vederlagsfri del af psykologordningen for unge
mellem 18 og 24 år, der er henvist som følge af let til moderat angst eller depression.

Det har herefter været op til overenskomstparterne – Danske Regioner og Dansk Psy-
kolog Forening – at lave en tillægsaftale til overenskomsten, som fastlægger de nær-
mere detaljer for ordningen. Parterne indgik før jul en permanent tillægsaftale med
ikrafttrædelse ved årsskiftet, der i lighed med andre praksisoverenskomster også in-
deholder styringselementer, herunder en omsætningsgrænse for den enkelte yder-
nummerpsykolog for det vederlagsfri tilbud.

Det er overenskomstens parter, der har valgt dette instrument og har ansvar for en
hensigtsmæssig forvaltning af det. Jeg skal dog for en ordens skyld bemærke, at den
unge ikke er bundet til at benytte en bestemt psykolog, men kan rette henvendelse til
en anden psykolog, hvis der af den ene eller anden årsag er ventetid eller lukket for
tilgang.

Jeg noterer mig, at det fremgår af aftalen, at parterne er enige om at sænke venteti-
derne til psykologhjælp, og at de løbende vil være i dialog for at sikre, at de falder
som forventet. Det fremgår desuden af aftalen, at parterne vil vurdere behovet for en
justering af omsætningsloftet, som kan være årsag til, at enkelte psykologer ikke ta-
ger flere patienter ind lige nu. Det er derfor også nærliggende, at parterne i samar-
bejde drøfter og finder løsninger og justeringer i nødvendigt omfang.

Når det er sagt, anerkender jeg, at der er udfordringer ved den nuværende ordning.
Af samme årsag vil Sundhedsministeriet som lovet på samråd den 12. oktober 2021
og efter aftale med de to parter meget snart igangsætte en analyse af barriererne for
en mere effektiv udnyttelse af midlerne afsat til psykologordningen, herunder årsa-
gerne til de lange ventetider på psykologbehandling.

                                          Med venlig hilsen
Magnus Heunicke / Line Bork

                                                                                                       Side 2
