                                                                                          Sundhedsudvalget 2021-22

                                                                                          Holbergsgade 6       Offentligt
                                                                                          DK-1057 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 09-06-2022
                                                                                          Enhed: NAERSOM
                                                                                          Sagsbeh.: DEPMAS
                                                                                          Sagsnr.: 2207896
                                                                                          Dok. nr.: 2287848

Medlem af Folketinget Per Larsen (KF) har den 1. juni 2022 stillet følgende spørgsmål
nr. S 1003 til sundhedsministeren, som hermed besvares.

Spørgsmål S 1003:
”Mener ministeren, at det er acceptabelt, at der i dag ses utrolig store forskelle på,
hvordan f.eks. patienter med demens medicinsk behandles i kommunerne, som det
beskrives i DR´s artikel »Flere demente dysses ned med antipsykotika: Det er en me-
dicinsk spændetrøje«, hvor det bl.a. fremgår, at i Albertslund er det mere end hver
anden demente plejehjemsbeboer, som får antipsykotisk medicin, mens det i Morsø
Kommune gælder færre end hver tiende?”

Svar:
Det er meget beklageligt, at forbruget af antipsykotisk medicin til mennesker med de-
menssygdom desværre ikke er blevet reduceret, som det ellers er målet i den natio-
nale demenshandlingsplan for 2025. I dag får helt op til 20 pct. af borgere med de-
mens fortsat antipsykotisk medicin på landsplan, og lokalt viser artiklen jo endnu
større forskelle.

Med demenshandlingsplanen blev der på tværs af aftalepartierne fastsat et ambitiøst
mål om, at en forbedret pleje- og behandlingsindsats skulle nedbringe forbruget af
antipsykotisk medicin blandt mennesker med demens med 50 pct. frem mod år 2025.
Vi må dog også konstatere, at arbejdet med at nedbringe forbruget af antipsykotisk
medicin til mennesker med demens er en kompleks opgave, der involverer mange
faglige aktører på tværs af sektorer. Med demenshandlingsplanen og opfølgningen på
denne blev der derfor også afsat midler til en række initiativer målrettet nedbringelse
af forbruget af antipsykotisk medicin. Med aftalen om udmøntning af reserven til for-
anstaltninger på social-, sundheds- og arbejdsmarkedsreserven 2020-2023 blev der
blandt andet afsat midler til en pulje til praksisnært kompetenceløft til nedbringelse
af antipsykotisk medicin samt midler til videreførelse af Sundhedsstyrelsens demens-
rejsehold med særligt fokus på reduktion af forbruget af antipsykotisk medicin til
mennesker med demens. Flere af initiativerne er i gang og løber henover de kom-
mende par år.

Regeringens står naturligvis ved det ambitiøse mål, som vi sammen med den davæ-
rende regering og de øvrige aftalepartier satte os for tilbage i 2016. Social- og ældre-
ministeren har derfor også tidligere meddelt, at partierne bag aftalen om den natio-
nale demenshandlingsplan 2025 vil blive indkaldt til et nyt statusmøde om opfølgning
på demenshandlingsplanen.

                                          Med venlig hilsen

                            Magnus Heunicke / Maja Sørensen
