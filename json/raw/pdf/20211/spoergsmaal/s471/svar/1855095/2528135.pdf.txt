Folketingets Lovsekretariat      Miljø- og Fødevareudvalget 2021-22
Christiansborg                                                        Offentligt
1240 København K
                             Den 11. februar 2022

Hermed sendes besvarelse af spørgsmål nr. S 471, som medlem af Folketinget Carl Valentin (SF)
har stillet til ministeren for fødevarer, landbrug og fiskeri den 7. februar 2022.

Spørgsmål nr. S 471 fra medlem af Folketinget Carl Valentin (SF)
”Hvad er ministerens holdning til, at der i den danske svineindustri bruges PMSG (pregnant mare
serum gonadotrophin) udvundet af blod fra drægtige hopper med risiko for dyrevelfærdsmæssigt
stærkt kritisable forhold som dokumenteret af organisationen Animal Welfare Foundation og be-
skrevet i artiklen af 6. februar 2022 fra www.bt.dk: »Heste mishandles i chokerende video fra is-
landske blodfarme«?”

Svar
Animal Welfare Foundation har med optagelse af en video vist, hvordan forholdene kan være, når
drægtige hopper i Island tappes for blod med det formål at fremstille hormonpræparatet PMSG til
blandt andre dansk griseindustri. Jeg mener, at den måde, som produktionen foregår på i videoen,
er rystende og fuldstændig uacceptabel.

Den Danske Dyrlægeforening har oplyst, at danske grisedyrlæger ikke bruger produktet særlig ofte
og kun til at fremkalde brunst hos søer, der ikke har vist en normal brunst. Jeg mener dog, at det
kan være problematisk nok i sig selv, hvis forholdene er så kritiske, som videoen viser. Dertil kom-
mer, at der findes kunstigt fremstillede alternative præparater.

Jeg har derfor rejst sagen over for Landbrug og Fødevarer på et møde den 10. februar 2022. Jeg vil
også tage kontakt til sundhedsministeren med henblik på at afdække mulighederne for på EU-ni-
veau at bakke op om et forbud, da det er Sundhedsministeriet, der har kompetencen i forbindelse
med godkendelse af lægemidler. Jeg har i den forbindelse noteret mig, at Europa-Parlamentet i
oktober sidste år er kommet med en opfordring til EU-Kommissionen og medlemsstaterne om at
forbyde import og produktion af PMSG, der udvindes fra blodet fra drægtige hopper.

                 Rasmus Prehn
                                                       /
                                                                            Paolo Drostby

Ministeriet for Fødevarer, Landbrug og Fiskeri • Slotsholmsgade 12 • 1216 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
