                                                                                             Sundhedsudvalget 2021-22

                                                                                             Holbergsgade 6       Offentligt
                                                                                             DK-1057 København K

                                                                                             T +45 7226 9000
                                                                                             F +45 7226 9001
                                                                                             M sum@sum.dk
                                                                                             W sum.dk

Folketingets Lovsekretariat                                                                  Dato: 25-01-2022
                                                                                             Enhed: DAICY
                                                                                             Sagsbeh.: DEPTAAR
                                                                                             Sagsnr.: 2200986
                                                                                             Dok. nr.: 2093151

Medlem af Folketinget Liselott Blixt (DF) har den 17. januar 2022 stillet følgende
spørgsmål nr. S 389 til sundhedsministeren, som hermed besvares.

Spørgsmål S 389:
”Hvad er ministerens holdning til, at man kan gå på arbejde syv dage efter corona-
smitte, men at coronapasset først er grønt efter 11 dage, og vil ministeren sikre, at
disse dage kommer til at flugte, så der er mere logik i det?”

Svar:
Reglerne for, hvornår man har et gyldigt coronapas efter tidligere smitte, er fastsat på
baggrund af anbefalinger fra Sundhedsstyrelsen. Reglerne er pr. 16. januar 2022 æn-
dret, så man har et gyldigt coronapas 11 dage efter en positiv PCR-test, da man heref-
ter generelt ikke længere vurderes at kunne smitte andre.

Der kan naturligvis være personer, der bliver symptomfrie og raske før end de 11
dage, og derfor kan bryde deres selvisolation, jf. Sundhedsstyrelsens anbefalinger om
isolation ved smitte (som er opdateret pr. 24. januar 2022).

I forhold til udviklingen og kontrollen af coronapasset er det dog nødvendigt med et
specifikt tidspunkt for, hvornår coronapasset er gyldigt, som kan være gældende ge-
nerelt. Det gælder både efter tidligere smitte, test og vaccination, og coronapasset
kan således ikke tage hensyn til, hvornår den enkelte smittede er symptomfri og kan
bryde sin isolation, jf. anbefalingerne. I kontrolsituationer på fx restauranter eller kul-
turinstitutioner, vil det således ikke være hensigtsmæssigt, at medarbejdere skal vur-
dere, om en kunde er symptomfri og er uden for den anbefalede selvisolationsperi-
ode eller ej. Derfor er den generelle regel for coronapas på nuværende tidspunkt, at
man først har et gyldigt coronapas 11 dage efter en positiv PCR-test.

Hensynet til at personer, der har været smittet kan komme hurtigst muligt tilbage på
arbejde eller til sin uddannelse, vægter dog højt, og derfor er der på arbejdspladser
og uddannelsesinstitutioner en undtagelse for coronapasreglerne for tidligere smit-
tede, så krav om coronapas ikke gælder for personer, hvor arbejdspladsen og uddan-
nelsesinstitutionen vurderer, at den pågældende ikke længere behøver at selvisolere
sig, jf. anbefalingerne om isolation ved smitte.

Afslutningsvist vil jeg påpege, at Sundhedsstyrelsen løbende forholder sig til den nye
viden i relation til Omikron og i den forbindelse løbende vurderer, om der er grundlag
for at opdatere de nuværende anbefalinger vedrørende regler for gyldigt coronapas.

                                          Med venlig hilsen

                      Magnus Heunicke / Trine Aagren Rasmussen
