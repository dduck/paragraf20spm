                                                                                                         Skatteudvalget 2021-22
                                                                                                                             Offentligt

                                                                                          20. juni 2022
                                                                                          J.nr. 2022-4990

Til Folketingets Lovsekretariat

Hermed sendes svar på spørgsmål S 1044 af 14. juni 2022, indleveret af Louise Schack El-
holm (V).

Jeppe Bruus

             / Annemette Ottosen
Spørgsmål

Mener ministeren, at det er rimeligt at tolke reglerne så rigidt, at bare en tilfældelig slåfejl
kan føre til opsigelse af corona-lån jf. SAU alm. del 2021-22, svar på spm. nr. 323?

Svar

Regeringen har i hele forløbet ønsket at hjælpe de virksomheder, som stod i en svær situ-
ation pga. restriktionerne som følge af corona. Sammen med et bredt flertal af Folketin-
gets partier har regeringen stillet godt 600 mia. kr. til rådighed for virksomhederne i form
af øget likviditet, og over 50.000 virksomheder har fået hjælp i form af rentefrie lån.

Regeringen har prioriteret at få likviditeten hurtigt frem til virksomhederne. Mere end
107.000 lån er blevet godkendt inden for 12 bankdage, og det mener jeg har været afgø-
rende for virksomhederne. Det har efter min bedste overbevisning bidraget til at holde
hånden under dansk erhvervsliv og danske arbejdspladser.

Men det er klart, at når der ikke foretages en kreditvurdering af virksomhederne, må der
også følge nogle betingelser med et rentefrit lån fra staten for at mindske statens risiko for
tab. Én af de betingelser er, at virksomhederne har orden i deres indberetninger både ved
anmodning om lånet og i lånets løbetid. Ellers opsiges lånet, hvilket fremgår direkte af
lovgrundlaget for låneordningerne og lovbemærkningerne hertil. Jeg synes egentlig, at det
er både ret og rimeligt, at virksomhederne skal overholde disse helt almindelige spillereg-
ler for at kunne opretholde deres coronalån.

Dertil kommer, at Skattestyrelsen siden indførelsen af låneordningerne har haft fokus på
at hjælpe virksomhederne med at huske indberetninger, så de ikke på grund af forglem-
melser eller fejl får en foreløbig fastsættelse. Blandt andet har Skattestyrelsen iværksat en
ekstraordinær kommunikationsindsats for at oplyse virksomhederne om betingelserne for
optagelse og tilbagebetaling af moms- og A-skattelån, herunder vigtigheden af at over-
holde indberetningsfristerne. Herudover har Skattestyrelsen iværksat en ringekampagne,
hvor en del virksomheder med coronalån, som mangler at indberette, bliver ringet op og
vejledt om konsekvenser ved ikke at indberette. Det ser ud til at have haft en positiv ef-
fekt, så antallet af virksomheder, der har skullet tilbagebetale coronalån pga. manglende
indberetninger, er faldet. Dog er det ikke muligt for Skattestyrelsen at ringe til virksomhe-
der, der fx ikke har oplyst deres telefonnummer. Endvidere bemærkes, at tilbagebetaling
af opsagte coronalån under visse betingelser kan opdeles i flere rater ved at oprette en be-
talingsordning på skattekontoen.

Endelig vil jeg bemærke, at regeringen og Finans Danmark indgik en hensigtserklæring i
september, hvoraf det bl.a. fremgår, at bankerne vil gøre en stor indsats for at give kredit-
værdige og levedygtige virksomheder et nyt lån i banken, når lånet til Skatteforvaltningen
forfalder til betaling. Det fremgår, at bankerne vil tilbyde lån på rimelige vilkår, hvor pris-
og renteniveau ikke vil overstige det niveau, som bankerne normalt tilbyder, og hjælpe så
mange virksomheder som muligt videre.

Jeg kan i øvrigt henvise til mit svar på SAU alm. del – spørgsmål 323 (2021-2022).

                                                                                                                                                                                   Side 2 af 2
