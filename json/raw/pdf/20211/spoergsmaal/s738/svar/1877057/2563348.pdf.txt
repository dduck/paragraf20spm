Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-4767
                                                                                                 Den 24. april 2022

Miljøministerens besvarelse af spørgsmål nr. S 738 stillet den 12. april 2022 af Anni Matthiesen
(V).

Spørgsmål nr. S 738
”Er ministeren enig med professor Philippe Grandjean, der er en af verdens førende forskere i
PFAS-forurening, og som i TV Midtvests artikel af 27. december 2021 med titlen »Forskere får
millioner til at eliminere skadeligt PFOS« har udtalt følgende om den stigende udbredelse af
PFAS: »Der er brug for handling nu og her. De her stoffer bliver ved med at sive, og vi skal have
kortlagt, hvor forureningen er, og hvor slem den er«?”

Svar
Jeg er helt enig med Phillipe Grandjean i, at vi skal have kortlagt, hvor PFAS-forureningerne er,
og hvor slem den er. Da alvorligheden af PFAS-forureninger stod klart efter PFAS-sagen i Korsør,
blev der handlet her og nu, og myndighederne har siden arbejdet på at afdække forureningerne.

Myndighederne har lokaliseret brandøvelsespladser, hvor der kan være en potentiel risiko for
forurening med PFOS fra brandslukningsskum. Flere undersøgelser er igangsat og kortlægningen
har tydeliggjort, hvor der skal sættes ind, nemlig først og fremmest på de 52 udpegede
brandøvelsespladser, hvor der kan være en sundhedsrisiko som i Korsør. Der er på nuværende
tidspunkt ikke konstateret et niveau af PFAS-forurening på andre lokaliteter, som udgør samme
risiko for mennesker som ved PFAS-sagen i Korsør. Der er foreløbig 15 af disse er overdraget til
regionernes offentlige indsats, og regionerne har prioriteret undersøgelser af flere pladser i 2022.
Sideløbende har regionerne undersøgt vandløb for indhold af PFAS i forbindelse med deres
undersøgelse af jordforureningers påvirkning af overfladevand. Siden 2015 har regionerne også
undersøgt for PFAS i deres forureningsundersøgelser for de brancher, hvor der er mistanke om,
at der kan være anvendt PFAS.

Herudover er der igangsat en lang række andre initiativer. Nationalt er overvågning af
vandmiljøet styrket, og grænseværdier er skærpet. I EU-regi er et forbud mod alle PFAS-stoffer i
brandslukningsskum på vej. Danmark arbejder også sammen med en række andre lande i EU om
et forslag om forbud af alle ikke-samfundskritiske anvendelser af PFAS i EU.

Lea Wermelin                 /  Nina Porst

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
