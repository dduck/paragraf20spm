                                                                                                                             Kulturudvalget 2021-22
                                                                                                                                                 Offentligt

                                                                                                                        Kulturministeren

Folketingets Lovsekretariat                                                                                             Kulturministeriet
Christiansborg                                                                                                          Nybrogade 2
1240 København K                                                                                                        1203 København K

                                                                                                                        Tlf  : 33 92 33 70

                                                                                                                        E-mail : kum@kum.dk

                                                                                                                        Web : www.kum.dk

                                                                                                         18. juni 2022

Folketingsmedlem Birgitte Bergman (KF) har den 8. juni 2022 stillet mig følgende
spørgsmål nr. S 1024, som jeg hermed besvarer.

Spørgsmål:

Er ministeren enig med Benjamin Boe Rasmussen, der i Politiken den 3. juni 2022, i
forbindelse med en diskussion om Create-aftalen og det nyligt indgåede medieforlig,
giver udtryk for, at vi skal hegne Danmark inde i forhold til verden?

Svar:

Benjamin Boe Rasmussen udtaler sig i Politiken den 3. juni 2022 om den aftale, der er
forhandlet mellem Producentforeningen og Create Denmark, og ikke om medieforliget.

Overenskomster og aftaler mellem brugere og rettighedshavere, som den mellem
Producentforeningen og Create Denmark, er noget, som parterne selv fastsætter og
forhandler om inden for rammerne af lovgivningen mv. Jeg kan derfor ikke gå ind i den
konkrete sag, der bør løses mellem parterne. Aftalen er heller ikke offentligt
tilgængelig, og Kulturministeriet kender ikke til det præcise indhold i aftalen.

For så vidt angår medieforliget henviser jeg til mit svar på spørgsmål nr. S 1022 stillet
den 8. juni 2022. Jeg er desuden glad for, at der med Medieaftale for 2022-2025 mellem
regeringen og Socialistisk Folkeparti, Radikale Venstre, Enhedslisten, Frie Grønne,
Alternativet og Kristendemokraterne indføres krav om, at når der produceres indhold
for offentlige midler eller med offentlig støtte, så skal det ske under ordnede forhold,
dvs. efter overenskomstmæssige løn- og arbejdsvilkår, der er gældende i branchen, og
ved brug af det danske rettighedssystem.

Ane Halsboe-Jørgensen

                                                                                                                        Dok. nr. 47813
