Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-5945
                                                                                                 Den 19. maj 2022

Miljøministerens besvarelse af spørgsmål nr. S 893 stillet den 11. maj 2022 af Bent Bøgsted
(UFG).

Spørgsmål nr. S 893

” Mener ministeren, at det er et problem, at de lokale beboere i de danske landområder i begrænset
grad bliver hørt i forhold til placering og etablering af Naturstyrelsens nye naturnationalparker, og
er det ministerens opfattelse, at hegnet omkring naturnationalparkerne kan komme til at forhindre
de lokales adgang til naturen?”

Svar

Grundlæggende tror jeg på, at der er plads til både natur og mennesker - og her er gode samarbejder
og den lokale og konkrete dialog om spørgsmål, bekymringer og ikke mindst løsninger helt
afgørende. Hegnene er ikke til for at begrænse de lokales adgang. Der vil være låger og færiste
mange steder, så gående, ryttere og cyklister kan bevæge sig ind og ud af naturnationalparkerne.
Desuden vil man i mange naturnationalparker opleve, at der kommer færre hegn, da hegn inden
for området i mange tilfælde vil blive fjernet for at sikre sammenhæng.

Jeg er opmærksom på de bekymringer, som naturnationalparkerne har givet anledning til. Jeg
havde bl.a. derfor, forud for beslutningen om de kommende naturnationalparker, opfølgende
møder med borgmestre og idræts- og friluftsorganisationer. For hver naturnationalpark vil der
blive nedsat lokale projektgrupper med deltagelse af de lokale aktører, der bidrager til at kvalificere
den konkrete udvikling af de enkelte naturnationalparker og finde gode lokale løsninger på bl.a.
muligheder for friluftsliv og adgangsforhold. Her kan vi heldigvis drage nytte af Naturstyrelsens
gode erfaringer, og hvor inddragelsen omkring Naturnationalpark Tranum kan bruges som
eksempel. Naturstyrelsen har afholdt tre offentlige naturvandringer, fem naturvandringer for
særlige grupper og et særskilt møde for naboer til naturnationalparken. Naturstyrelsen har
desuden ved flere lejligheder deltaget med oplæg på borgermøder eller i generalforsamlinger i
lokalområdet, og har – i en længere periode - ugentligt informeret om processen i to lokale
ugeaviser og har holdt bilaterale møder med en lang række interessenter. Derudover har
Naturstyrelsens lokale medarbejdere i Tranum haft ”åbent kontor” hver uge, hvor naboer og andre
interesserede har kunnet henvende sig med generelle og konkrete spørgsmål og kommentarer. De
tilbagemeldinger, som Naturstyrelsen får fra naboer og andre lokale, indgår i den videre proces
med at lave konkrete planer for de kommende naturnationalparker.

Lea Wermelin                 /  Charlotte Brøndum

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
