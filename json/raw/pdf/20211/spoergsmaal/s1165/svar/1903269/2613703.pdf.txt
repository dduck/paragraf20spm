                                                                                          Sundhedsudvalget 2021-22

                                                                                          Holbergsgade 6       Offentligt
                                                                                          DK-1057 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 25-08-2022
                                                                                          Enhed: EPISK
                                                                                          Sagsbeh.: DEPJBR
                                                                                          Sagsnr.: 2210506
                                                                                          Dok. nr.: 2376882

Medlem af Folketinget Liselott Blixt (UFG) har den 18. august 2022 stillet følgende
spørgsmål nr. S 1165 til sundhedsministeren, som hermed besvares.

Spørgsmål S 1165:
”Mener ministeren fortsat, at den danske epidemiplan ikke skal tage højde for mulige
kommende epidemier med en virus, der spredes gennem blodet?”

Begrundelse
Under forespørgselsdebat F10 om at øge blodsikkerheden ved brug af patogenreduk-
tion d. 21. januar 2022 udtalte sundhedsministeren bl.a. at, det er Sundhedsstyrel-
sens vurdering, at der ikke er risiko for en epidemi med blodoverført smitte hverken i
Danmark eller et andet sted på kloden. Samtidig anbefaler Det Europæiske Direktorat
for Lægemiddelkvalitet et styrket blodberedskab for at kunne modstå netop fremti-
dige infektiøse trusler, der måtte true blodforsyningen.

Svar:
Jeg har forhørt mig hos Sundhedsstyrelsen, om der er forhold, som giver anledning til
ændringer i den vurdering, som jeg fremlagde i forbindelse med forespørgselsdebat-
ten F10 den 21. januar 2022 om at øge blodsikkerheden ved brug af patogenreduk-
tion. Sundhedsstyrelsen oplyser, at det ikke er tilfældet, og jeg kan derfor henholde
mig til den vurdering.

Som jeg også fremhævede under forespørgselsdebatten F 10, findes der flere meto-
der til at sikre en høj blodsikkerhed. I Danmark har vi indført flere rutinemæssige til-
tag for at sikre, at risikoen for at smitte overføres via blodtransfusion er meget lav.
Alle bloddonorer bliver før hver tapning vurderet af en sundhedsperson på baggrund
af donorens risikoadfærd, sygdomshistorie og rejseaktiviteter. Derefter bliver blodet
testet for forskellige transfusionsoverførbare sygdomme som fx hiv og hepatitis B og
C, før blodet overføres til patienten. Denne rutinemæssige test af blodet betyder, at
der ses en næsten ikke-eksisterende overførsel af bakterier eller virus med blodtrans-
fusion i Danmark.

I Danmark foretager sundhedsmyndighederne også løbende risikovurderinger af nye
blodoverførte sygdomme på baggrund af varslingssystemer under WHO og mellem
EU-landene. Sundhedsstyrelsen oplyser, at dette sikrer, at vi opnår viden om en po-
tentiel ny blodbåren sygdom i tide til at foretage de nødvendige tiltag.

Ifølge Sundhedsstyrelsen er der ikke aktuelt en risiko for et sådant større epidemiud-
brud med blodoverført smitte. Skulle det dog alligevel ske, at der kommer et udbrud,
vurderer Sundhedsstyrelsen, at det danske sundhedsvæsen allerede på nuværende
tidspunkt har det nødvendige beredskab til at reagere rettidigt i forhold til at fore-
bygge en potentiel smitte, som beskrevet i det ovenstående. Dette så vi også i begyn-
delsen af Covid-19 epidemien, hvor de danske blodbanker meget hurtigt var i stand til
at screene for coronavirus.

                                          Med venlig hilsen
                            Magnus Heunicke / Julie Broholm

                                                                                                                                              Side 2
