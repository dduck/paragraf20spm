                             Europaudvalget, Det Udenrigspolitiske Nævn, Udenrigsudvalget 2021-22
                                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
1      2022-10660            HCE    E-mail: um@um.dk
                                    http://www.um.dk

                                    Dato

                                    10. marts 2022

       § 20 spørgsmål – svar på spørgsmål S 520 fra Torsten Gejl
       (ALT) stillet den 24. februar 2022 til Udenrigsministeren og
       efterfølgende omstillet til Udviklingsministeren.

       Spørgsmål
       Mener ministeren, at Danmark sammen med EU eller de nordiske lande bør
       gøre en indsats for at skabe en humanitær og legal korridor, der skal
       garantere en sikker flugt for sårbare personer, der må flygte fra Ukraine som
       konsekvens af Ruslands angreb på landet?

       Svar
       Ja. Udenrigsministeren og jeg har derfor begge rejst vigtigheden af at
       overholde international humanitær folkeret, herunder at sikre humanitær
       adgang og beskyttelse af civile, i såvel bilaterale samtaler som i EU.

       Både FN og Internationalt Røde Kors er i dialog med konfliktens parter
       og forsøger at etablere sikker passage, herunder i form af humanitære
       korridorer samt beskyttelse til alle civile inklusive dem, der vælger ikke at
       forlade konfliktområderne. Der er særligt fokus på ældre, kvinder og børn.
       Forsøgene hidtil er desværre ikke lykkedes, idet kamphandlingerne er
       fortsat.

       På anmodning fra bl.a. Frankrig, Norge, USA og Storbritannien afvikledes
       der mandag 7. marts Sikkerhedsrådsmøde i FN om den humanitære
       situation med særligt fokus på børn. Også her var fokus på beskyttelse af
       civile og sikker passage og humanitære korridorer samt sikker og uhindret
       humanitær adgang til belejrede byer. På vegne af Danmark og de øvrige
       medlemslande understregede EU, hvor altafgørende det er at beskytte
       civile og civil infrastruktur, skabe humanitære korridorer samt fuld
       humanitær adgang i Ukraine. Som ved forudgående møder fremkom der
                                          2

også berettigede skarpe budskaber om Ruslands ansvar i konflikten og
kritik af Ruslands gentagende brud på tilsagn om etablering af sikker
passage og humanitære korridorer for civile.

                                Med venlig hilsen
                          Flemming Møller Mortensen
