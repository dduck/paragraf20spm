                                                                                              Færøudvalget 2021-22
                                                                                                                Offentligt

Spørgsmål nr. S 1137
§ 20-spørgsmål til skriftlig besvarelse

Til:         Justitsministeren
Dato:        9. august 2022
Stillet af:  Sjúrður Skaale (JF)

Er ministeren enig i, at det er problematisk, at det ikke er muligt at
sammenligne et problems omfang, som f.eks. digitale krænkelser mod
kvinder, i henholdsvis Danmark og Færøerne, da politikredsen på Færøerne
bruger et andet sagsstyringssystem?
(Spm. nr. S 1137).

Begrundelse
Undertegnede spurgte i foråret justitsministeren om digitale krænkelser mod
kvinder på Færøerne. Formålet var at få indblik i problemets omfang og et
billede af, hvordan politiet efterforsker og bekæmper denne type af
kriminalitet. Af ministerens svar fremgik, at det er svært at få et overblik af
problemets omfang, da det færøske politi endnu ikke bruger
sagsstyringssystemet POL-SAS. Systemet, som det færøske politi bruger,
understøtter ikke obligatoriske søgenøgler, hvorfor en manuel gennemgang
af sager er nødvendig for at kunne oplyse, hvor mange årlige
politianmeldelser eller sigtelser vedrørende digitale krænkelser er rejst, eller
hvor mange domme, der er faldet. Det fremgik desuden af svaret, at der ikke
foreligger et brugbart sammenligningsgrundlag for Færøerne og Danmark for
denne type af kriminalitet, da de færøske oplysninger ikke kan trækkes
elektronisk. Derved foreligger en uvished om, hvorvidt problemets omfang er
større eller mindre på Færøerne end i Danmark. I sit svar oplyste ministeren
også, at der ikke er afsat særlige øremærkede midler indenfor politikredsene
til bekæmpelse og opklaring af sager, der handler om digitale krænkelser.

Svaret bedes sendt elektronisk til spørgeren på Sjurdur.Skaale@ft.dk,
joan.jakobsen@ft.dk og til Lovsekretariatet på lov@ft.dk.

På Folketingets formands vegne
Lovsekretariatet

                                                                                  Side 1 | 1
