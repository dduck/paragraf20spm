                                                                                                       Skatteudvalget 2021-22
                                                                                                                           Offentligt

                                                                                        29. juni 2022
                                                                                        J.nr. 2022 - 5178

Til Folketingets Lovsekretariat
Hermed sendes svar på spørgsmål S 1065 af 22. juni 2022, indleveret af Stén Knuth (V).

Jeppe Bruus

             / Jeanette Rose Hansen
Spørgsmål

Mener ministeren, at der er et potentiale i, at Danmark kunne være et foregangsland, når
det kommer til at ligestille digitale brugte varer med fysiske brugte varer m.h.t. momspligt,
som et led i digitaliseringen?

Svar

Som det fremgår af mine besvarelser af hhv. spørgsmål S 1063 og S 1064, kan der ifølge
de gældende momsregler være forskel på den momsmæssige behandling af salg af brugte
digitale ydelser og brugte fysiske varer. Spørgsmålene om den momsmæssige behandling
af privatpersoners salg af skins i computerspil er et aktuelt emne, der har givet anledning
dels til ny administrativ praksis, dels til overvejelser om hvordan disse salg af brugte digi-
tale eller elektronisk leverede ydelser skal behandles.
Den hastige digitale udvikling kræver, at der løbende tages stilling til afgrænsningen og
den momsmæssige behandling af nye former for handel med udgangspunkt i de gældende
danske momsregler, som er baseret på fælles EU-momsregler. Jeg kan ikke forestille mig,
at den momsmæssige behandling af skins kun giver anledning til spørgsmål i Danmark,
og derfor kan det give god mening, at Danmark rejser spørgsmålet om den momsmæssige
behandling af salg af elektronisk leverede ydelser, såsom skins i computerspil, over for
vores europæiske kolleger i EU’s Momskomité. I Momskomitéen har medlemslandene
mulighed for at drøfte aktuelle momsspørgsmål og udveksle erfaring med henblik på at
opnå en så ensartet fortolkning af de fælles EU-momsregler som muligt.
Jeg vil derfor bede mine embedsmænd om at bringe emnet op i EU's Momskomité for at
få en afklaring af de øvrige EU-medlemslandes håndtering af salg af brugte, digitale ydel-
ser.

                                                                                                                                                                                   Side 2 af 2
