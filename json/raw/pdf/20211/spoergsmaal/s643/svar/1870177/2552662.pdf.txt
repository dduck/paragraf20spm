                             Europaudvalget, Det Udenrigspolitiske Nævn, Udenrigsudvalget 2021-22
                                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
       2020-4415             EUP    E-mail: um@um.dk
                                    http://www.um.dk

                                    Dato

                                    31. marts 2022

       Svar på spørgsmål S 643 fra Kristian Thulesen Dahl (DF) stillet
       den 25. marts 2022 til udenrigsministeren

       Spørgsmål
       Hvad er udenrigsministerens holdning – i lyset af den nuværende situation
       vedrørende Ukraine, hvor Polen løfter et stort ansvar – til EU’s hensigt
       om at holde EU-midler tilbage fra Polen?

       Svar
       Polen yder lige nu en helt ekstraordinær humanitær indsats og har på kort
       tid taget imod over 2,3 millioner flygtninge fra Ukraine. Det fortjener
       Polen vores uforbeholdne anerkendelse og støtte for.

       Og den støtte har de. Regeringen støtter derfor også, at EU gør det muligt
       for Polen – som noget nyt – at anvende strukturfondsmidler til at
       understøtte finansieringen af modtagelsen af ukrainske flygtninge. Jeg er
       glad for, at alle Folketingets partier – på nær ét – for nyligt i Folketingets
       Europaudvalg har givet deres opbakning til det tiltag.

       Putins totalitære Rusland, hvor retsstatsprincippet og frihedsrettigheder
       trædes under fode, repræsenterer det modsatte af det, som EU står for.
       Putins krig i Ukraine har brutalt mindet os om, at vi aldrig må tage vores
       værdier og frihed for givet. Den har mindet os om, hvor vigtigt det er, at
       vi i EU kæmper for retsstatsprincippet og for vores grundlæggende
       demokratiske værdier.

       Set fra regeringens perspektiv er der ingen tvivl om, at vi godt kan stå fast
       på principperne og samtidig tage hensyn til den helt ekstraordinære
       situation, som Europa befinder sig i.
                                          2

Vi skal naturligvis nu og her bistå Polen med at hjælpe ukrainere på flugt
– og det gør vi. Men det ændrer ikke på vores klare holdning til, at Polen
– som alle andre medlemslande – må og skal overholde retsstatsprincippet.
Det ændrer heller ikke ved, at der efter regeringens opfattelse skal være en
direkte kobling mellem overholdelse af retsstatsprincippet og adgangen til
EU’s pengekasse, sådan som ikke mindst retsstatsmekanismen er udtryk
for.

                                Med venlig hilsen

                                   Jeppe Kofod
