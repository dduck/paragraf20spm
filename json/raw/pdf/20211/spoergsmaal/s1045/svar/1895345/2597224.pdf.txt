                                                                                                  Kulturudvalget 2021-22
                                                                                                                      Offentligt

                                                                                             Kulturministeren

Folketingets Lovsekretariat                                                                  Kulturministeriet
Christiansborg                                                                               Nybrogade 2
1240 København K                                                                             1203 København K

                                                                                             Tlf  : 33 92 33 70

                                                                                             E-mail : kum@kum.dk

                                                                                             Web : www.kum.dk

                             21. juni 2022

Folketingsmedlem Maja Torp (V) har den 15. juni 2022 stillet mig følgende spørgsmål
nr. S 1045, som jeg hermed besvarer.

Spørgsmål:

Hvad er ministerens kommentar til forsideartiklen i Jyllands-Posten den 11. juni 2022:
»Foreninger og festivaler mangler frivillige hænder« og den efterfølgende artikel på si-
derne 6 og 7: »Kulturlivet håber, at manglen på frivillige blot er et coronafænomen«,
hvoraf det fremgår, at bl.a. Brønderslev Floorball ikke kan stille med frivillige til fod-
boldstævnet Dana Cup i Hjørring, som hvert år plejer at tiltrække 13.000 deltagere fra
hele verden, hvilket betyder, at Dana Cup i år mangler 200 frivillige for at kunne af-
vikle stævnet?

Svar:

Jeg vil gerne indledningsvist understrege, at jeg først og fremmest glæder mig over, at
foreningerne, stævnerne og festivalerne i 2022 er åbne i et omfang som før COVID-19,
og at vi nu for første gang i tre år kan have et sommerhalvår, som vi kender det med
bl.a. festivaler og idrætsstævner. Til glæde for deltagerne, men også for de frivillige
kræfter, der er et helt afgørende element i vores unikke danske foreningskultur.

Frivillighedskulturen er med til at skabe tillid og binde os sammen. Hvor man som fri-
villig kan mødes på tværs af sociale skel og fremme sammenhængskraften og solidarite-
ten i vores samfund. Jeg mener grundlæggende, at frivillighed er helt essentiel for et
sammenhængende samfund.

Derfor håber jeg – og det håb er jeg sikker på, at et bredt flertal af danskerne både deler
og vil bakke op om – at sommerens arrangementer kan afholdes i de fællesskaber, vi
kender drevet af frivillighed. Og jeg håber og tror, at det kan lykkes for arrangører på
tværs af idræts- og kulturlivet at få tingene til at lykkes igen i sommeren 2022.

For at styrke frivilligheden og gøre det attraktivt at være frivillig, har Kulturministe-
riet igangsat en indsats for at fjerne bureaukratiske byrder i foreningerne. Jeg håber,
indsatsen kan være en del af løsningen og bidrage til at skabe gode fællesskaber og un-
derstøtte frivillighedskulturen i Danmark.

Ane Halsboe-Jørgensen

                                                                                             Dok. nr. 49019
