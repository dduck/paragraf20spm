                                                                                         Sundhedsudvalget 2021-22

                                                                                         Holbergsgade 6       Offentligt
                                                                                         DK-1057 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

Folketingets Lovsekretariat                                                              Dato: 04-05-2022
                                                                                         Enhed: FOPS
                                                                                         Sagsbeh.: DEPMNEN
                                                                                         Sagsnr.: 2206424
                                                                                         Dok. nr.: 2241999

Medlem af Folketinget Per Larsen (KF) har den 26. april 2022 stillet følgende spørgs-
mål nr. S 789 til sundhedsministeren, som hermed besvares.

Spørgsmål S 789:
”Er det fortsat ministerens holdning, at der skal laves et forbud mod salg af tobak til
generation 2010+, når et sådant forbud vil være i strid med EU's tobaksvaredirektiv,
og hvornår blev ministeren første gang bekendt med, at regeringens forslag var i strid
med direktivet?”

Svar:
Regeringen har en ambition om at opnå en 100 pct. nikotinfri fremtid. Derfor har vi
med sundhedsudspillet også sat et klart mål om, at ingen børn født i og efter 2010
skal starte med at ryge eller bruge andre nikotinprodukter.

Jeg er i politik for at ændre vores samfund til det bedre. Det kræver, at eksisterende
regler og lovgivning skal ændres. Forslaget Nikotinfri Generation 2010+ er nyt og am-
bitiøst, og vil kræve ny lovgivning. Som jeg gjorde eksplicit opmærksom på ved præ-
sentationen af sundhedsudspillet, er der juridiske udfordringer, der skal løses, for at
hjælpe en ny generation med ikke at blive afhængige af tobaks- eller nikotinproduk-
ter, som foregående generationer har været. Først og fremmest kræver det, at der er
politisk opbakning, men der er også regler i både Danmark og EU, der skal ændres.

Tobaksvaredirektivets nuværende regler muliggør allerede, at medlemsstaterne kan
indføre aldersgrænser for salg af tobaksvarer til børn og unge, jf. direktivets præam-
belbetragtning 21. Det er på den baggrund Sundhedsministeriets umiddelbare vurde-
ring, at den nuværende aldersgrænse på 18 år for salg af tobak kan hæves til eksem-
pelvis 25 år. Det vil eksempelvis kunne ske ved gradvist at hæve aldersgrænsen fra
2028, hvor børn født i 2010 er 18 år, og frem mod 2035, således at aldersgrænsen for
salg af tobak til børn og unge født i 2010 eller senere vil være 25 år.

Vi ved, at tobaksvaredirektivet står over for en kommende revision, og her er det re-
geringens klare mål at arbejde for, at medlemsstaterne skal have mulighed for at ind-
føre yderligere lovgivning på området, end tobaksvaredirektivet i dag giver mulighed
for – herunder at muliggøre et totalforbud mod salg af tobak.

Fortolkning af de nuværende regelsæt samt mulighederne i den kommende revision
af tobaksvaredirektivet, vil Sundhedsministeriet drøfte med EU-kommissionen.

                                          Med venlig hilsen
Magnus Heunicke / Mette Nygaard Enevoldsen

                                                                                                                    Side 2
