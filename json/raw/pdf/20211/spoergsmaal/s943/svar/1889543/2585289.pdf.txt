     Folketingets Lovsekretariat                                                                Miljø- og Fødevareudvalget 2021-22
     Christiansborg                                                                                                                  Offentligt
     1240 København K
                                                                                            Den 30. maj 2022

     Hermed sendes besvarelse af spørgsmål nr. S 943 som medlem af Folketinget Søren Egge Rasmus-
     sen (EL) har stillet til ministeren for fødevarer, landbrug og fiskeri den 19. maj 2022.

     Spørgsmål nr. S 943 fra medlem af Folketinget Søren Egge Rasmussen (EL)
     ”Vil ministeren eller regeringen foretage sig noget for at få stoppet eksporten af levende kvæg fra
     Danmark til Rusland?”

     Svar
     Det er et grundprincip for EU’s anvendelse af restriktive foranstaltninger (sanktioner), at disse
     målrettes således, at de får størst mulig indvirkning på dem, som EU ønsker at påvirke. Samtidig
     bør målretningen i videst muligt omfang begrænse humanitære skadevirkninger eller utilsigtede
     konsekvenser for personer uden for målgruppen eller nabolande. EU's sanktionsliste mod Rusland
     omfatter derfor som udgangspunkt ikke fødevarer og levende dyr, men EU har dog indført eksport-
     forbud af levende heste og enkelte fødevarer, som er omfattet af kategorien luksusprodukter. Til-
     svarende lægges der generelt ved udformningen af FN-sanktioner vægt på, at de humanitære kon-
     sekvenser begrænses, herunder i forhold til adgang til fødevarer.

     Hvis der forekommer dyretransporter til Rusland, vil Fødevarestyrelsen fortsat udføre kontrol
     heraf for at sikre, at transporterne lever op til de gældende retningslinjer på området. I kølvandet
     på krigen i Ukraine har Fødevarestyrelsen desuden iværksat en skærpet procedure for forhånds-
     godkendelse af logbøger, der knytter sig til transporter til enten Ukraine eller Rusland. Fødevare-
     styrelsen har oplyst, at styrelsen i april og frem til 19. maj 2022 ikke har modtaget nogen logbøger
     til forhåndsvalidering, hvor destinationen er Rusland.

./.  Der henvises desuden til min besvarelse af 19. maj 2022 af spørgsmål nr. 836 (Alm. del) fra Fol-

     ketingets Miljø- og Fødevareudvalg.

     Rasmus Prehn
                                          /
                                                               Paolo Drostby

     Ministeriet for Fødevarer, Landbrug og Fiskeri • Slotsholmsgade 12 • 1216 København K
     Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
