Folketingets Miljø- og Fødevareudvalg      Miljø- og Fødevareudvalget 2021-22
Christiansborg                                                                  Offentligt
1240 København K
                                       Den 19. maj 2022

Hermed sendes besvarelse af spørgsmål nr. 836 (Alm. del), som Folketingets Miljø- og Fødevareudvalg
har stillet til ministeren for fødevarer, landbrug og fiskeri den 4. april 2022. Spørgsmålet er stillet efter
ønske fra Pia Kjærsgaard (DF).

Spørgsmål nr. 836 (Alm. del) fra Folketingets Miljø- og Fødevareudvalg
”Vil ministeren kommentere artiklen "Dyrenes Beskyttelse kritiserer fortsat salg levende dyr til Rus-
land”, Landbrugsavisen, den 17. marts 2022?"

Svar
Artiklen fra Landbrugsavisen af den 17. marts 2022 omhandler fortsat eksport af levende kvæg og grise
til Rusland til trods for Ruslands invasion af Ukraine.

EU’s sanktionsliste mod Rusland omfatter som udgangspunkt ikke fødevarer og levende dyr, hvilket er
begrundet i humanitære årsager. EU har dog indført eksportforbud af levende heste og enkelte fødeva-
rer, som er omfattet af kategorien luksusprodukter.

Det er op til de enkelte virksomheder at afgøre, om de fortsat vil eksportere kvæg og grise til Rusland.
Flere danske virksomheder har selvstændigt valgt at stoppe eksporten af levende kvæg og grise til Rus-
land.

Fødevarestyrelsen udfører fortsat kontroller af dyretransporter til Rusland for at sikre, at transporterne
lever op til de gældende retningslinjer på området. I kølvandet på krigen i Ukraine har Fødevarestyrel-
sen iværksat en skærpet procedure for forhåndsgodkendelse af logbøger, der knytter sig til transporter
til enten Ukraine eller Rusland. Inden påbegyndelse af forhåndsvalidering foretages der således et op-
kald til eksportør/organisator. Her gør styrelsen opmærksom på, at dyrene har destination i Ukraine
eller Rusland. Ved opkaldet spørges ind til, om eksportør/organisator har sikret sig, at dyrene kan
komme frem med den nuværende situation i landet. Fødevarestyrelsen forhåndsvaliderer fortsat logbo-
gen, hvis eksportør/organisator oplyser, at de har sikret sig, at dyrene kan komme frem til destinationen.

                 Rasmus Prehn
                                                       /
                                                                            Paolo Drostby

Ministeriet for Fødevarer, Landbrug og Fiskeri • Slotsholmsgade 12 • 1216 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
