Folketingets Lovsekretariat  Social- og Ældreudvalget, Sundhedsudvalget 2021-22
                                                                                         Offentligt

                                         Holmens Kanal 22
                                         1060 København K
                                         Telefon 33 92 93 00
                                         sm@sm.dk
                                         www.sm.dk

Sagsnr.      Medlem af Folketinget Morten Messerschmidt (DF) har d. 7. marts 2022 stillet
2022 - 1461  følgende spørgsmål nr. S 558 til social- og ældreministeren, som hermed
             besvares.
Doknr.
538667       Spørgsmål nr. S 558:
             ”Mener ministeren, at myndighedernes mulighed for at håndtere voldelige
Dato         episoder er gode nok, ift. både personalet, den involveret beboer, samt de
15-03-2022   resterende beboere i psykiatrien?”

             Svar:
             Der har gennem årene under skiftende regeringer været iværksat flere
             voldsforebyggende tiltag med formålet at forhindre voldsepisoder på botilbud
             samt sikre et godt arbejdsmiljø for medarbejderne.

             Det har desværre vist sig, at det ikke har været tilstrækkeligt.

             Derfor har regeringen og aftalepartierne bag aftalen om udmøntningen af
             reserven til foranstaltninger på social-, sundheds- og arbejdsmarkedsområdet
             for 2022-2025 afsat midler til at videreudvikle Socialstyrelsens indsatsteam om
             voldsforebyggende arbejde. De botilbud, der har fået påbud fra Arbejdstilsynet
             eller fra socialtilsynet, kan hermed få hjælp til at rette op og sikre mere trygge
             rammer for både beboere og medarbejdere.

             Derudover er der i aftalen afsat 30 mio. kr. til at udbrede botilbudsteams
             gennem en ansøgningspulje. Botilbudsteams skal støtte overgangen for den
             enkelte borger mellem behandlingspsykiatrien og botilbud.

             Desuden afsatte regeringen i sin første finanslov 600 mio. kr. årligt til et løft af
             psykiatrien og flere sengepladser. Kommunernes økonomi er ligeledes under
             denne regering løftet med 4,6 milliarder kroner indtil videre, så velfærden er
             knap så presset lokalt.

             Regeringen har også igangsat en evaluering af det specialiserede
             socialområde, som de socialpsykiatriske bosteder er den del af, med henblik
             på at indføre en specialeplanlægning, der skal styrke tilbuddene og sikre, at
             borgerne får den hjælp, de har brug for.

             På regeringens initiativ er forberedelserne til en 10-årsplan for psykiatrien
             igangsat, som skal sikre, at der sættes en langsigtede retning for udviklingen af

                                                                                                                                               1
psykiatrien. Regeringen har nu modtaget et fagligt oplæg med 37 anbefalinger,
som vi er i gang med at se på. I forbindelse med de politiske drøftelser om en
10-årsplan vil det være relevant at se på, hvad vi yderligere kan gøre.
Med venlig hilsen
Astrid Krag

                                                                                                                                  2
