Folketingets Finansudvalg                                Finansudvalget 2021-22
Christiansborg                                       Finansudvalget 202O1f-f2e2ntligt
                           FIU Alm.del - endeligt svar på spørgsmål 411

                                                                           Offentligt

                                         26. august 2022

Svar på Finansudvalgets spørgsmål nr. 411 (Alm. del) af 5. juli
2022 stillet efter ønske fra Torsten Schack Pedersen (V)

Spørgsmål

Ministeren anfører i orientering om opgørelse af statens konsulentforbrug i 2021,
jf. FIU alm. del – bilag 181, at der for at få et billede af niveauet af de tilvejebragte
besparelser på statens konsulentudgifter bør korrigeres f.eks. for statens advokat-
udgifter i forbindelse med udbyttesagen. Argumentet læses som følger: penge, der
på denne baggrund – på papiret – er sparet i statens konsulentudgifter kan anven-
des til flere ”varme hænder” uagtet, at pengene trods den tekniske korrektion reelt
har været afholdt til statens advokatudgifter i forbindelse med udbyttesagen. Vil
ministeren bekræfte, at også sammenligningsgrundlagene – altså statens forbrug af
konsulenter i f.eks. 2019 – er korrigeret for samme typer af udgifter, som man
vælger at korrigere for i 2021-opgørelsen? Alternativt udbedes en opdateret tabel
oversendt.

Svar

Konsulentbesparelserne er i staten udmøntet som rammereduktioner på de enkelte
ministerområder, hvormed pengene er taget fra ministeriernes rammer og i stedet
brugt til at finansiere bl.a. mere og bedre velfærd og den grønne omstilling. Der er
tale om en reel politisk omprioritering af midler.

Regeringen følger sideløbende hermed op på, at konsulentforbruget i staten redu-
ceres i overensstemmelse med de udmøntede konsulentbesparelser og orienterer
løbende FIU om forbrugsudviklingen.

I opgørelsen af statens konsulentforbrug i 2021 som oversendt til FIU den 10. juni
2022, jf. FIU Alm. del - Bilag 181 (bilag 1), er konsulentudgifter ifm. COVID-19 og
juridisk bistand i udbyttesagen ikke frasorteret. I følgebrevet fremhæves disse ud-
gifter i 2021 som forklarende faktorer for merforbruget i 2021. Henset til at der ikke
er korrigeret for forbruget i de to enkeltstående sagskomplekser i opgørelsen af
forbruget i 2021, er der ligeledes ikke korrigeret bagudrettet i baseline (2019). Jeg
skal naturligvis beklage, hvis følgebrevet har givet anledning til misforståelser.
                                                                                                      Side 2 af 2

Det fremgår dog i følgebrevet til FIU, at Skatteministeriets udgifter til juridisk bi-
stand ifm. udbyttesagen fremover ikke vil indgå i opgørelserne af statens konsulent-
forbrug.

Det skal ses i sammenhæng med, at der er tale om et helt særligt sagskompleks, hvor
staten er afhængig af bistand fra særligt udenlandske advokater til at føre de civile
søgsmål i udlandet. Regeringen finder det i lyset heraf hverken hensigtsmæssigt eller
meningsfuldt at forudsætte besparelser på den juridiske bistand, som netop skal bi-
drage til at få flest mulige af de formodede svigbeløb tilbage i statskassen. Udgif-
terne kunne med fordel have været frasorteret i konsulentopgørelserne fra begyn-
delsen, idet det forekommer kontraintuitivt at spare på en ydelse, som staten er
afhængig af for at kunne få de formodede enorme svigbeløb tilbage i statskassen.
Udbyttesagen har imidlertid siden hen vist sig at trække ud og vokse i omfang og
kompleksitet, hvilket var vanskeligt at forudsige, da de første konsulentbesparelser
i staten blev aftalt i forbindelse med Finansloven for 2020. Finansudvalget tiltrådte
senest med aktstykke nr. 243 af 21. april 2022 merudgifter i sagen på 210,2 mio. kr.
i 2022, ligesom der i aktstykket orienteres om de reviderede økonomiske skøn i
sagen, herunder en opjustering af skønnene for udgifter til de civilretlige tiltag på i
alt 1,9 mia. kr. frem mod 2029, hvilket understreger, at opgaven er vokset i kom-
pleksitet.

Når korrektionen fsva. Skatteministeriets udgifter til juridisk bistand i udbyttesagen
udmøntes i forbindelse med opgørelsen af statens konsulentforbrug i 2022, korri-
geres der efter vanlig praksis bagudrettet i baseline for konsulentbesparelserne
(2019-forbrug). Hermed vil Skatteministeriets udgifter til juridisk bistand ifm. ud-
byttesagen på 280,2 mio. kr. i 2019 frasorteres i opgørelserne, jf. Finansloven for
2021 § 09.51.17. Civilretlige tiltag i udbyttesagen.

Der henvises i øvrigt til besvarelse af FIU spørgsmål 364 (Alm. del).

Med venlig hilsen

Nicolai Wammen
Finansminister
