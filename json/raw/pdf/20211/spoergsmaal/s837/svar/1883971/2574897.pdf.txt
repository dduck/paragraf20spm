Folketingets Lovsekretariat      Miljø- og Fødevareudvalget 2021-22
Christiansborg                                                        Offentligt
1240 København K
                             Den 12. maj 2022

Hermed sendes besvarelse af spørgsmål nr. S 835, som medlem af Folketinget Karina Adsbøl
(UFG) har stillet til ministeren for fødevarer, landbrug og fiskeri den 4. maj 2022.

Spørgsmål nr. S 835 fra medlem af Folketinget Karina Adsbøl (UFG)
”Hvad er ministerens begrundelse for, at dyr i danske naturnationalparker er undtaget fra
dyrevelfærdsloven, da loven er dyrenes værn mod unødig lidelse og sult m.v.?”

Svar
Dyrevelfærdsloven gælder for alle dyr, herunder også for dyr i naturnationalparker. Det gælder for
alle dyr, at de skal behandles forsvarligt og beskyttes bedst muligt mod smerte, lidelse, angst, varigt
men og væsentlig ulempe, uanset om de holdes i naturnationalparker eller andre steder.

Der er i dyrevelfærdslovens § 20 a indført en særlig dispensationsmulighed, hvorefter der, for at
imødekomme hensynet til natur og biodiversitet i en naturnationalpark omfattet af en tilladelse
efter lov om naturbeskyttelse, kan dispenseres fra lovens § 3 og § 9, stk. 1 og 2, som omhandler
henholdsvis fodring og vanding mv. og tilsyn. Dispensationsmuligheden omfatter bestemte
dyrehold, der udsættes i en naturnationalpark, og dyrenes afkom. En eventuelt dispensation kan
alene gives på bestemte vilkår og betingelser. Der vil bl.a. blive stillet krav til arealets beskaffenhed,
og hvilke dyr der må udsættes i naturnationalparken samt krav til tilsyn og regulering af bestanden
af de udsatte dyr og deres afkom.

Intentionen med dispensationsmuligheden er at understøtte, at dyr i naturnationalparker kan
indgå i naturen på mere naturlige præmisser med begrænset indblanding fra mennesker. Det
bemærkes, at der ikke i øvrigt kan ske fravigelse eller gives dispensation fra minimumskravene i
dyrevelfærdsloven til forsvarlig behandling og hold af dyr.

                 Rasmus Prehn
                                                       /
                                                                            Paolo Drostby

Ministeriet for Fødevarer, Landbrug og Fiskeri • Slotsholmsgade 12 • 1216 København K
Tlf. 38 10 60 00 • CVR 41956011 • EAN 5798000880016 • fvm@fvm.dk • www.fvm.dk
