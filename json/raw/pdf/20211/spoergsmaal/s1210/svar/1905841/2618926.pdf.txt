Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022 - 9584
                                                                                                 Den 5. september 2022

Miljøministerens besvarelse af spørgsmål nr. S 1210 stillet den 30.august 2022 af Carl Valentin
(SF).

Spørgsmål nr. S 1210
”Vil ministeren følge anbefalingen fra Forbrugerrådet og forbyde PFAS i tandtråd?
Begrundelse
Der henvises til artiklen »Fluorstof findes i nogle slags tandtråd: »Det er højrisiko med et
produkt, som du putter direkte ind i munden. Hver dag«.«, jf. politiken.dk den 30. august 2022”

Svar
Jeg deler Forbrugerrådet TÆNKs bekymring om den udbredte anvendelse af og forureningen
med per- og polyfluorerede stoffer (PFAS). Derfor har jeg besluttet, at få udarbejdet en national
strategi for PFAS.

Det er vigtigt, at vi får begrænset de mange kilder til udsættelse for PFAS, herunder PFAS’en
PTFE i tandtråd. Derfor er de danske myndigheder gået sammen med myndighederne i
Nederlandene, Norge, Sverige og Tyskland om, at udarbejde et forslag under REACH-
forordningen om at begrænse så mange anvendelser af så mange PFAS som muligt. Forslaget skal
indsendes til det Europæiske Kemikalieagentur januar 2023.

Når der er indsamlet tilstrækkeligt med information i det forberedende arbejde med EU-
begrænsningen, vil jeg undersøge muligheden for en national begrænsning af PFAS for relevante
produktgrupper, som f.eks. tekstiler og tandtråd. Nationale begrænsninger skal være
proportionale og kræver derfor dokumentation på linje med det, der ligger bag en begrænsning i
EU, for ikke at være i strid med EU-retten. Indtil EU-begrænsningen er på plads, bakker jeg op
om Forbrugerrådets arbejde med at informere forbrugerne om at vælge tandtråd og andre
produkter uden PFAS stoffer.

Lea Wermelin                 /  Henrik Søren Larsen

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
