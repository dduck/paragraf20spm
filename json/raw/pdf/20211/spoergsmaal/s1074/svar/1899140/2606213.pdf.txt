Folketingets Lovsekretariat                                                                                             Finansudvalget 2021-22
Christiansborg                                                                                                                              Offentligt

                                                                                                                              8. juli 2022

Svar på spørgsmål S 1074 af 24. juni 2022 stillet af Anni
Matthiesen (V)

Spørgsmål

Mener ministeren, at det er tilfredsstillende, at MitID har store udsving og derfor i
tide og utide og uden tidshorisont spænder ben for muligheden for eksempelvis at
registrere en virksomhed eller lignende?
(Spm. nr. S 1074).

Svar

Det er ikke tilfredsstillende at en væsentlig digital løsning for borgere og virksom-
heder er utilgængelig. MitID har siden lanceringen vist sig som en stabil løsning og
har høje krav til oppetid. MitID var dog kortvarigt påvirket af det NemID-ned-
brud, som vi oplevede i uge 25. Konkret var MitID påvirket i to perioder hen-
holdsvis den 22. og 24. juni 2022.

Nedbruddet af NemID har været til stor gene for både borgere og virksomheder,
der med rette forventer at kunne logge ind og betjene sig selv digitalt, når de har
behov for det. Det er dybt beklageligt og helt uacceptabelt, at et så omfattende
nedbrud af NemID har kunne finde sted, og at det har taget så lang tid fuldt ud at
genetablere driften.

Nets, som er leverandøren bag NemID, er forpligtet til at levere en sikker løsning
med en meget høj oppetid på 99,90 pct., hvormed de med nedbruddet har over-
skredet Nets’ forpligtelse på oppetid. Nedbrud kan forekomme, men måles nor-
malt i timer og ikke i dage, hvorfor dette er en exceptionel situation og en sag,
som jeg ser på med største alvor.

Som leverandør er det Nets, der har ansvaret for at sikre en stabil drift af NemID.
Jeg afventer derfor nu en grundig og fyldestgørende redegørelse fra Nets for hele
forløbet, herunder hvordan det sikres, at noget tilsvarende ikke kan gentage sig.

Med venlig hilsen

Nicolai Wammen
Finansminister

                                                    Finansministeriet · Christiansborg Slotsplads 1 · 1218 København K
