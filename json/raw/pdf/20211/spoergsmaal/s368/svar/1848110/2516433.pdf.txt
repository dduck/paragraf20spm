Folketingets Lovsekretariat                 Social- og Ældreudvalget 2021-22
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             sm@sm.dk
                             www.sm.dk

Sagsnr.     Medlem af Folketinget Karina Adsbøl (DF) har d. 12. januar 2022 stillet
2022 - 227  følgende spørgsmål nr. S 368 til social- og ældreministeren, som hermed
            besvares.
Doknr.
517519      Spørgsmål nr. S 368:
            ”Mener ministeren, at det er i orden, at udsatte gravide kvinder bliver presset
Dato        af deres sagsbehandlere i nogle kommuner med henblik på at få foretaget en
20-01-2022  abort, og vil ministeren acceptere, at man nogle steder i landet som udsat
            borger mister sin ret til at bestemme over egen krop, og agter ministeren at
            foretage sig noget i forhold til den konkrete problemstilling?”

            Svar:
            Rådgivning og vejledning om familieplanlægning er et særdeles følsomt
            område. Det kan derfor være en meget vanskelig balance at give saglig og
            neutral vejledning om de mulige konsekvenser, der kan være af en kvindes
            private overvejelser og valg. Herunder drøftelse af kvindens eller familiens
            situation og muligheder for at sikre et kommende barns trivsel og udvikling.
            Derfor mener jeg også, at det er nødvendigt, at sådan vejledning sker med stor
            respekt og omsorg for den gravide, der ikke må føle sig presset af
            sagsbehandleren til at tage en bestemt beslutning.

            Spørgsmålet er blevet aktualiseret af en konkret sag i Vejle Kommune. Jeg
            noterer mig, at kommunen i den konkrete sag har beklaget den rådgivning, der
            blev givet.

            Som med andre svære samtaler, som socialrådgiverne tager med familier eller
            kvinder, er det vigtigt, at socialrådgiveren tilrettelægger samtalen og
            rådgivningen bedst muligt og på en måde, hvor samtalen sker i ligeværdig
            dialog. Det er samtidig helt afgørende, at kvinden oplyses om sine rettigheder
            og muligheder og herunder, at en eventuel beslutning om abort altid er
            kvindens eget valg.

            En god tilrettelæggelse af en sådan samtale kan f.eks. indebære, at kvinden
            opfordres til at tage en pårørende eller en anden person, hun har tillid til, med
            til samtalen, eller at der foretages en opsummering af samtalen, så kvinden og
            rådgiveren efterfølgende har samme forståelse af samtalens indhold.

                             1
Endelig er det vigtigt, at kvinden i samtalen oplyses om de muligheder, der
findes for at få støtte efter serviceloven både under graviditeten og efter
fødslen, hvis hun ønsker at gennemføre en graviditet.
Tilrettelæggelsen af og rammerne for sådanne samtaler er mere udførligt
beskrevet i ministeriets vejledning til de kommunale sagsbehandlere,
’Vejledning om indsatser og særlig støtte til børn og unge og deres familier’,
vejledning nr. 9142 af 26. februar 2019. Jeg kan derfor i øvrigt henvise til
denne vejledning.
Med venlig hilsen
Astrid Krag

Bilag:
Bilag 1. Vejledning om indsatser og særlig støtte til børn og unge og deres
familier

                                                                                                                                  2
