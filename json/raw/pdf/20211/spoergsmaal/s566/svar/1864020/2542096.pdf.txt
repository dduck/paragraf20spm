                                                                                                                            Kulturudvalget 2021-22
                                                                                                                                                Offentligt

                                                                                                                       Kulturministeren

Folketingets Lovsekretariat                                                                                            Kulturministeriet
Christiansborg                                                                                                         Nybrogade 2
1240 København K                                                                                                       1203 København K

                                                                                                                       Tlf  : 33 92 33 70

                                                                                                                       E-mail : kum@kum.dk

                                                                                                                       Web : www.kum.dk

                                                                                                       14. marts 2022

Folketingsmedlem Torsten Gejl (ALT) har den 7. marts 2022 stillet mig følgende
spørgsmål nr. 566, som jeg hermed besvarer.

Spørgsmål:

”Mener ministeren, at det er en passende foranstaltning i et frit demokrati at forbyde
bestemte medier at sende nyheder i Danmark?”

Svar:

Jeg lægger til grund for besvarelsen, at spørgeren henviser til EU-Rådets beslutning af
1. marts 2022 om at indføre yderligere sanktioner mod Rusland.

EU-Rådet udstedte på den baggrund en ændring af forordning nr. 833/2015 om
restriktive foranstaltninger på baggrund af Ruslands handlinger, der destabiliserer
situationen i Ukraine. Det følger bl.a. af ændringsforordningen, at det er forbudt for
operatører at udsende indhold fra Russia Today og Sputnik, og det er forbudt at deltage
i aktiviteter, hvis formål er at omgå forbuddet.

Den danske regering bakker op om beslutningen om at suspendere de to russiske
statskontrollerede medier Russia Today og Sputnik, så de ikke må sende inden for EU,
førend den russiske invasion ophører. De to medier fungerer som en del af Kremls
krigsmaskine, som ved at sprede desinformation forsøger at legitimere den russiske
invasion af Ukraine. De to medier udsender målrettet falske informationer om krigen
og skaber derved et falsk billede af en krig, hvor Rusland har invaderet et selvstændigt
land og slår uskyldige mennesker ihjel.

Regeringen er til fulde bevidst om, at der er tale om et voldsomt skridt. Derfor er det
også afgørende, at forordningen udelukkende omfatter de to specifikke medier.

Jeg vil gerne tilføje, at den her forordning ikke handler om at gribe ind i uafhængige
mediers nyhedsformidling. Danske medier skal således fortsætte med at bruge de
kilder, de finder nødvendige. Den omtalte forordning handler alene om at bremse
Putins to statskontrollerede propagandamediers mulighed for at sprede deres
krigspropaganda.

                                                                                                                       Dok. nr. 32588
Afslutningsvis vil jeg gerne slå fast, at det klare udgangspunkt altid er, at medier bør
agere frit. Derfor mener jeg også, at det værktøj, der nu tages i brug, som det helt klare
udgangspunkt ikke skal bruges fremover. Men Europa er i en helt særlig og alvorlig
situation, hvor et uafhængigt land er blevet invaderet. Derfor er der også brug for at
tage særlige midler i brug fra EU’s side.
Ane Halsboe-Jørgensen

                                                                               Side 2
