Folketingets Lovsekretariat  Social- og Ældreudvalget, Udlændinge- og Integrationsudvalget 2021-22
                                                                                                                  Offentligt

                                                                  Holmens Kanal 22
                                                                  1060 København K
                                                                  Telefon 33 92 93 00
                                                                  sm@sm.dk
                                                                  www.sm.dk

Sagsnr.      Medlem af Folketinget Torsten Gejl (AL) har d. 31. maj 2022 stillet følgende
2022 - 3334  spørgsmål nr. S 987 til social- og ældreministeren, som hermed besvares.

Doknr.       Spørgsmål nr. S 987:
580380       ”Vil ministeren være med til at sikre, at der udpeges en juridisk værge for
             anbragte børn uden dansk statsborgerskab?”
Dato
13-06-2022   Svar:
             Forældre til anbragte børn og unge mister ikke forældremyndigheden over
             barnet eller den unge ved anbringelse uden for hjemmet.

             Retten til at træffe beslutning om en række meget personlige forhold
             vedrørende barnet eller den unge tilkommer under en anbringelse derfor fortsat
             barnets forældre, hvis de har del i forældremyndigheden over barnet. Dette
             gælder uanset barnets statsborgerskab. I nogle tilfælde vil barnet eller den
             unge dog også selv kunne tage stilling til egne forhold. Det beror på
             lovgivningen inden for det enkelte område, hvilke rettigheder barnet eller den
             unge har.

             Blandt de beslutninger, som en forældremyndighedsindehaver kan træffe
             vedrørende barnets eller den unges personlige forhold, er at ansøge om
             indfødsret for barnet eller den unge. Det er således
             forældremyndighedsindehaveren, der har ansvaret for at tage stilling til, om der
             skal ansøges om indfødsret for et barn eller en ung. Det forhold, at barnet eller
             den unge er anbragt, ændrer ikke herved.

             På baggrund af aftalen om Børnene Først, vil det desuden blive tydeliggjort i
             barnets lov, hvornår barnet eller den unge selv,
             forældremyndighedsindehaveren eller andre voksne omkring det anbragte barn
             eller den anbragte kan træffe afgørelse eller beslutninger om forhold under en
             anbringelse. Der igangsættes også et arbejde, der skal se på lovgivningen på
             andre områder, der skal sikre at plejeforældrene eller andre voksne, der er
             omkring det anbragte barn eller den unge i det daglige, får adgang til relevant
             information af betydning for barnet eller den unge.

             Jeg mener derfor ikke, at der er behov for, at der under en anbringelse
             udpeges en ”juridisk værge” for børn og unge uden dansk statsborgerskab.

                                                                                                                                               1
Med venlig hilsen
Astrid Krag

                                                                                                                                  2
