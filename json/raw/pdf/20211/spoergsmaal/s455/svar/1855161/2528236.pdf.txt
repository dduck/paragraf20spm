                             Indenrigs- og Boligudvalget 2021-22
                                                                 Offentligt

Folketingets Lovsekretariat  Stormgade 2-6
                             1470 København K
                             Telefon 72 28 24 00

Sagsnr.     Svar på spørgsmål stillet af Michael Aastrup Jensen (V) den 3. februar 2022.
2022 - 745
            Spørgsmål nr. S 455:
Doknr.      ”Mener ministeren, at kriterierne for adgang til oprettelsen af Lokale Aktionsgrupper
488436      (LAG), jf. ministerens brev til landdistriktsordførerne vedrørende udpegningen af de
            geografiske områder, hvor der kan oprettes LAG, er de rette, når en såkaldt storby-
Dato        kommune som Randers Kommune, der har et meget stort opland og dermed titusin-
14-02-2022  devis af borgere, der bor i landdistrikter, nu ikke kan få adgang til puljen?”

            Svar:
            I forbindelse med vedtagelse af den kommende landbrugsreform 2023-27 i Danmark,
            er der indgået aftale om finansiering af lokale aktionsgrupper (LAG) med støtte på 93
            mio. kr. årligt i aftaleperioden. Inden de afsatte midler kan fordeles, skal der etableres
            nye lokale aktionsgrupper i landdistrikterne.

            Den nuværende udpegning af geografiske områder, hvor de lokale aktionsgrupper
            (LAG’er) etableres, er fastlagt i bekendtgørelse nr. 1835 om oprettelse og drift af lokale
            aktionsgrupper under hav- og fiskeriudviklingsprogrammet og under landdistrikts-
            programmet for perioden 2014-2020. Den skal suppleres af en ny bekendtgørelse om
            oprettelse af lokale aktionsgrupper, som gælder for den nye programperiode 2023-
            2027. I bekendtgørelsen, som sendes i offentlig høring i februar måned, skal der fast-
            lægges nye kriterier for udpegning for perioden 2023-2027.

            Fastholdes kriterierne fra den tidligere programperiode, vil færre kommuner blive
            udpeget i den kommende periode. Således vil kommunerne Randers, Brønderslev,
            Holstebro, Ikast-Brande og Kerteminde ikke længere blive udpeget til at have en lokal
            aktionsgruppe. Årsagen er hovedsageligt, at færre kommuner har oplevet en markant
            tilbagegang i antallet af beskæftigede. Der har generelt været fremgang i antallet af
            beskæftigede i hele landet og derfor også i landdistrikterne. Det er jo positivt.

            Jeg mener derfor, at der er behov for at justere på kriterierne for udpegning af LAG-
            områder for at sikre, at mange områder kan få LAG-støtte, men også for at sikre, at det
            er de kommuner med størst behov, som udpeges.

            Jeg forventer, at det obligatoriske kriterie for at komme i betragtning som LAG-
            område bliver, at området ikke er en større bykommune, således at alene kommuner
            uden større byer (over 45.000 indbyggere) tages i betragtning. Det skyldes, at der er
            en generel tendens til, at store byer fungerer som vækstmotorer, der driver en væsent-
            lig del af udviklingen i deres kommuner. Jeg mener derfor ikke, at større bykommuner
            har samme behov for at etablere lokale aktionsgrupper til at varetage denne udvikling.
Derudover kan der være andre grunde til, at et område har særlige udfordringer. Der-
for er der lagt op til yderligere fire kriterier, der på hver sin måde bidrager til at be-
skrive udfordringerne i et landdistriktsområde. De kommuner, der i første omgang
bliver taget i betragtning, skal således opfylde mindst ét af følgende fire kriterier, for at
blive udpeget:

     • 45 pct. af borgerne i en kommune bor i landdistrikter eller byer med færre end
          3.000 indbyggere.

     • Den typiske borger (medianborgeren) bor mere end 30 minutter (køretid i bil)
          fra nærmeste større byområde.

     • Mere end 30 pct. af borgerne i en kommune bor i landdistrikter eller byer med
          færre end 3.000 indbyggere, og kommunen har oplevet mindre fremgang i an-
          tallet af beskæftigede på arbejdspladser i perioden 2015-2019 end landsgen-
          nemsnittet (mindre fremgang = 1,2 pct.).

     • Mere end 30 pct. af borgerne i en kommune bor i landdistrikter eller byer med
          færre end 3.000 indbyggere og disse småbyer/områder har oplevet tilbage-
          gang i befolkningstallet (2012-2021).

Det er samtidig klart, at ikke alle kommuner har de samme udfordringer. Derfor er det
også blot ét af kriteriernes grænseværdier, der skal være opfyldt, for at en kommune
bliver udpeget.
De nye kriterier vil betyde, at Randers Kommune ikke længere vil blive udpeget som et
LAG-område, mens Frederikssund Kommune som noget nyt vil blive udpeget.
Randers Kommune vil ikke blive udpeget, fordi Randers som den 6. største by i Dan-
mark har over 45.000 indbyggere. Der er andre kommuner, der ligesom Randers, også
er frasorteret ud fra storby-kriteriet. Det gælder eksempelvis Silkeborg og Vejle. Til
sammenligning har begge disse byer en højere procentdel indbyggere boende i byer
med færre end 3.000 indbyggere end Randers.
Selv hvis Randers Kommune blev vurderet på alle de øvrige fire kriterier, opfylder
kommunen ikke grænseværdierne for nogen af dem.
Jeg mener, at de nye kriterier tager højde for den udvikling, der har været i landdi-
strikterne, og dermed hvor der er mest behov for lokale aktionsgrupper. Jeg vil på
baggrund af den offentlige høring tage stilling til, om der er behov for justeringer af
disse kriterier for udpegning af LAG-områder.

Med venlig hilsen
Kaare Dybvad Bek

                                                                                                                                              2
