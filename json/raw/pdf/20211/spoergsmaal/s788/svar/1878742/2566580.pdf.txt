Folketingets Lovsekretariat                 Social- og Ældreudvalget 2021-22
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             sm@sm.dk
                             www.sm.dk

Sagsnr.      Medlem af Folketinget Brigitte Klintskov Jerkel (KF) har d. 26. april 2022 stillet
2022 - 2423  følgende spørgsmål nr. S 788 til social- og ældreministeren, som hermed
             besvares.
Doknr.
564203       Spørgsmål nr. S 788:
             ”Hvad mener ministeren om, at det fremgår af Børns Vilkårs analyse »Vold
Dato         mod børn i Danmark« fra april 2022, at hver femte elev i 8. klasse har været
29-04-2022   udsat for fysisk vold derhjemme, og vil ministeren iværksætte yderligere
             initiativer for at komme problemstillingen til livs?”

             Svar:
             Jeg mener, at det er rystende og fuldstændigt uacceptabelt, at så mange børn
             oplyser, at de bliver udsat for vold i hjemmet. Det er regeringens klare
             ambition, at ingen børn skal vokse op med vold. Vi skal sikre, at flere af de
             mest udsatte børn og unge hjælpes tidligere og bedre end i dag.

             Jeg vil derfor invitere bl.a. Børns Vilkår og en række andre organisationer på
             området til en rundbordssamtale, hvor vi sammen kan drøfte, hvordan vi bliver
             bedre til at spotte børnene tidligere, hvordan vi kan gøre indsatsen bedre og
             hvad der skal til, for at vi kommer problemet til livs.

             Det er et fælles samfundsansvar at reagere, hvis man ser tegn på, eller bliver
             bekymret for, at et barn bliver udsat for vold. Vi skal vriste volden fri af det
             private rum og forpligte os alle sammen til at handle. I den sammenhæng er
             det også vigtigt for mig at understrege, at en underretning ikke er en anklage –
             men et udtryk for bekymring.

             Med Børnene Først blev indsatsen mod vold mod børn styrket, bl.a. ved at det
             blev aftalt, at der skal ske en årlig opfølgning på de kommuner med det laveste
             antal børnehussager, samt iværksættes en undersøgelse af, hvad der ligger til
             grund for kommunernes forskellige brug af børnehusene.

             Samtidigt blev der med Børnene Først afsat 12,7 millioner kroner til at oprette
             rettighedsskoler flere steder i landet, til at sikre at alle børn kender til deres
             rettigheder og hvor det er et fokus på, at børn har ret til et liv fri for vold.

             Derudover vil regeringen senere i år offentliggøre en ny handlingsplan om
             bekæmpelse af vold i nære relationer. Det er afgørende, at vi bryder voldens
             spiral, så volden ikke går i arv – hver gang vi hjælper en familie, hvor vold er en

                                                                                                                                               1
del af hverdagen, mindsker vi risikoen for, at et barn senere i livet bliver en del
af voldsstatistikken.
Med venlig hilsen
Astrid Krag

                                                                                                                                  2
