Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-1623
                                                                                                 Den 8. februar 2022

Miljøministerens besvarelse af spørgsmål nr. S 443 stillet den 1. februar 2022 af Eva Kjer Hansen
(V).

Spørgsmål nr. S 443
” På hvilken måde vil ministeren inddrage de lokale synspunkter, inden ministeren forholder sig
til forslag om naturnationalparker?”

Svar

Sideløbende med processen for at forberede de første fem naturnationalparker, igangsatte vi en
proces for udvælgelsen af de næste op til ti naturnationalparker. Dette gjorde vi med en virtuel
konference, der blev afholdt den 8. juni 2021, hvor alle havde mulighed for at deltage.

Samtidig åbnede Naturstyrelsen op for en kortløsning på deres hjemmeside, hvor borgere og andre
interesserede fik mulighed for at indsende forslag til placeringen af de kommende
naturnationalparker. På baggrund af lige knapt 200 forslag har Miljøministeriet udarbejdet en
bruttoliste over mulige områder til placeringen af de kommende op til ti naturnationalparker.

Vi inviterede i efteråret alle interesserede til at tage med Naturstyrelsen på naturvandringer i
samtlige 21 områder fra bruttolisten.

Vi har samlet tilbagemeldinger fra bl.a. interessenter, kommuner og de lokale naturvandringer,
som alle indgår i det videre arbejde frem mod den politiske beslutning. Derudover er der
opfølgende dialog med blandt andet interessenter og borgmestre, inden vi i aftalekredsen udvælger
de næste op til ti naturnationalparker.

Lea Wermelin                 /  Charlotte Brøndum

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
