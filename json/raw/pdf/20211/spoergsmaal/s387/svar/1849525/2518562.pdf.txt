                                                       Udenrigsudvalget 2021-22
                                                                              Offentligt

Udenrigsministeriet

Folketingets Lovsekretariat                   Enhed    Asiatisk Plads 2
                                                       DK-1448 København K
                                  Sag/ID Nr.  MTF/CKE  Telefon +45 33 92 00 00
                                                       Telefax +45 32 54 05 33
                      2021-19739                       E-mail: um@um.dk
                                                       http://www.um.dk

                                                       Dato

                                                       25. januar 2022

Svar på § 20-spørgsmål nr. S 387 stillet den 17. januar 2022 af
Torsten Gejl (ALT) til ministeren for udviklingssamarbejde.

Spørgsmål
Mener ministeren, at uddeling af vacciner til udviklingslande bør være en
del af en forhandlingsspil, hvor man forsøger at placere asylcentre i disse
lande?

Svar
Regeringen har fra starten af pandemien haft fokus på at bistå
udviklingslandene med adgang til vacciner. Vi har indtil videre givet tilsagn
om at donere 10 millioner vaccinedoser, hvoraf størstedelen vil blive
doneret via COVAX. På nuværende tidspunkt er over seks millioner
vaccinedoser blevet leveret til 18 lande – både gennem COVAX og via
donation fra danske lagre. Langt de fleste vaccinedoser er leveret til lande
i Afrika. Regeringen har et særligt fokus på netop at bistå lande i Afrika,
da vaccineknapheden fortsat er allerstørst på det afrikanske kontinent.

Beslutning, om hvilke lande der skal modtage vaccinedonationer, træffes
bl.a. på baggrund af en vurdering af det konkrete behov samt
udrulningskapaciteten i modtagerlandene. Ud over de sundhedsfaglige
behov kan hensyn til udenrigs-, sikkerheds- og udviklingspolitiske
prioriteter også indgå i udvælgelsen. Danmark har i forbindelse med
tidligere donationer prioriteret doser til blandt andet partnerlande for
dansk udviklingssamarbejde, herunder Kenya og Ukraine. Det er i
overensstemmelse med danske udviklingspolitiske værdier og interesser at
støtte vores bilaterale partnere i pandemibekæmpelsen.

Den ellers planlagte bilaterale donation til Rwanda af 250.000 doser
Johnson & Johnson fra danske lagre, som der henvises til i baggrunden
for spørgsmål nr. S 387, blev således foretaget i naturlig forlængelse af
regeringens fokus på Afrika, vores gode bilaterale relationer med Rwanda
                                          2

og Rwandas evne til hurtigt og effektivt at udrulle vacciner. Det skal i den
forbindelse bemærkes, at vacciner, som befinder sig på danske lagre, på
nuværende tidspunkt ikke kan doneres via COVAX og derfor skal doneres
direkte til et modtagerland med behov for og kapacitet til at udrulle
vaccinerne.

Jeg kan i øvrigt oplyse om, at gennemførelsen af donationen til Rwanda
har afventet etablering af en juridisk aftale mellem Johnson & Johnson og
Rwanda. Rwanda har i mellemtiden fået dækket sit behov for netop
Johnson & Johnson-vacciner. På den baggrund meddelte Rwanda kort før
jul, at man ikke længere har behov for at modtage den danske donation.
Det er selvfølgelig ærgerligt, at vi ikke fik muligheden for at bistå Rwanda
med vacciner fra danske lagre. Det vigtigste er dog, at Rwanda er så langt
fremme i udrulningen, at der ikke længere er behov for de danske vacciner.
At Rwanda havde behov for vacciner, da vi tilbød dem i efteråret,
understreges af, at COVAX i november på eget initiativ leverede ca.
200.000 uøremærkede dansk-donerede AstraZeneca-vacciner til Rwanda.

                                Med venlig hilsen

                          Flemming Møller Mortensen
