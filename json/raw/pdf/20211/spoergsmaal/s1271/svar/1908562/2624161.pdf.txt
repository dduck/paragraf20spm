                                                                                                    Skatteudvalget 2021-22
                                                                                                                        Offentligt

                                                                                     19. september 2022
                                                                                     J.nr. 2022 - 10457

Til Folketingets Lovsekretariat

Hermed sendes svar på spørgsmål S 1271 af 13. september 2022, indleveret af Kim Va-
lentin (V).

Jeppe Bruus

             / Nina Legaard Kristensen
Spørgsmål

Er ministeren positiv over for et forstærket samarbejde om global minimumsskat?

Svar

Regeringen er stærk fortaler for, at der etableres en effektiv bund under selskabsskatten,
som sikrer, at ingen selskaber vil kunne undslå sig en rimelig skat. Derfor er jeg også glad
for, at vi i OECD sidste år blev enige om en historisk aftale, som bl.a. indebærer en global
standard for minimumsbeskatning, som har til formål at sikre, at store multinationale
koncerner fremover skal betale en effektiv skat på mindst 15 pct.
Den globale standard for minimumsbeskatning indgår altså i OECD-aftalen, som Dan-
mark, sammen med de øvrige EU-lande, har indgået og agter at implementere. Europa-
Kommissionen har fremlagt et direktivforslag til EU’s implementering af OECD-aftalens
spor 2 om en global standard for minimumsbeskatning, som skal sikre en ensartet og
konsistent implementering af forslaget. Det har imidlertid endnu ikke været muligt at
opnå den nødvendige enighed blandt alle medlemsstater om Kommissionens forslag, idet
én medlemsstat desværre blokerer for dette. På den baggrund kan et forstærket samar-
bejde blive foreslået som en alternativ løsning.
Regeringen foretrækker klart, at der opnås enstemmighed i denne sag, men hvis det ikke
viser sig at være muligt, kan et forstærket samarbejde være en mulig alternativ løsning til
at sikre en ensartet og rettidig implementering blandt de deltagende lande. I det tilfælde
vil regeringen arbejde for, at det forstærkede samarbejde kommer til at omfatte så mange
medlemslande som muligt.

                                                                                                                                                                                   Side 2 af 2
