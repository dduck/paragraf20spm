                                                                                                                        Kulturudvalget 2021-22
                                                                                                                                            Offentligt

Folketingets Lovsekretariat                                                                                             Kulturministeren
Christiansborg
1240 København K                                                                                                        Kulturministeriet
                                                                                                                        Nybrogade 2
                                                                                                                        1203 København K

                                                                                                                        Tlf : 33 92 33 70
                                                                                                                        E-mail : kum@kum.dk
                                                                                                                        Web : www.kum.dk

                                                                                                         16. juni 2022

Folketingsmedlem Birgitte Bergman (KF) har den 8. juni 2022 stillet mig følgende
spørgsmål nr. S 1022, som jeg hermed besvarer.

Spørgsmål:

Er Socialdemokratiets medieordførers tweet fredag den 3. juni 2022, om at »vi kan ikke
overlade produktion af dansk kultur, film og TV til udenlandske selskaber« et udtryk
for regeringens politik?

Svar:

Danske serier, film og dokumentarprogrammer binder os sammen som land og
befolkning. De bidrager til vores fælles dannelse og kan både udfordre og inspirere os til
nye perspektiver. Danske produktioner vinder stor international anerkendelse og har
høj kvalitet. Men streamingtjenesternes hastige indtog på det danske marked udfordrer
finansieringsgrundlaget, tilgængeligheden og udbredelsen af dansk indhold.

Derfor er der brug for, at produktionen af dansksprogede film, serier og
dokumentarprogrammer styrkes, så danskerne også fremover har mulighed for at møde
dansksprogede serier, film og dokumentarprogrammer. Det kræver, at ikke bare
nationale, men også udenlandske tjenester bidrager til produktionen.

Med medieaftalen 2022-2025 indføres et kulturbidrag for streamingtjenester på 6 pct. af
tjenesternes omsætning i Danmark. Provenuet af kulturbidraget skal anvendes til
produktion af dansksprogede serier, film og dokumentarprogrammer.

Streamingtjenester der pålægges et kulturbidrag, vil få adgang til at søge om midlerne
til produktion af dansksprogede serier, film og dokumentarprogrammer. Hermed vil
udenlandske selskaber også få mulighed for at søge om støtte til produktion af
dansksprogede serier, film og dokumentarprogrammer.

Ane Halsboe-Jørgensen

                                                                                                                        Dok. nr. 47799
