Folketingets Lovsekretariat                 Social- og Ældreudvalget 2021-22
                                                                             Offentligt

                             Holmens Kanal 22
                             1060 København K
                             Telefon 33 92 93 00
                             sm@sm.dk
                             www.sm.dk

Sagsnr.      Medlem af Folketinget Marlene Ambo-Rasmussen (V) har d. 23. maj 2022
2022 - 3075  stillet følgende spørgsmål nr. S 948 til social- og ældreministeren, som hermed
             besvares.
Doknr.
575521       Spørgsmål nr. S 948:
             ’Vil ministeren redegøre for, om ministeren finder de endelige resultater i
Dato         evalueringen af det specialiserede socialområde tilfredsstillende set i lyset af
25-05-2022   den kritik, der blev fremført af bl.a. Danske Handicaporganisation jf. artiklen
             ”Utroværdig, tendentiøs og forudfattet: Handicaporganisationer dumper Krags
             evaluering med et brag” bragt af Sundhedsmonitor d. 31. marts 2022, og finder
             ministeren, at evalueringen har den fornødne kvalitet til at danne et
             tilstrækkeligt oplyst grundlag til at forhandle om strukturelle reformer på
             området, som flere organisationer påpeger er fuldkommen afgørende for at få
             løst udfordringerne på socialområdet?’

             Svar:
             Jeg mener bestemt, at afrapporteringen af evalueringen af det specialiserede
             socialområde kan bruges som udgangspunkt for de politiske drøftelser om
             strukturelle ændringer på området. Den giver os ikke viden om alt, og
             socialområdet har gennem årtier lidt under et mangelfuldt datagrundlag, som
             det jo ikke er muligt at fremtrylle retrospektivt, således heller ikke i evalueringen
             her. Derfor er det også en central del af regeringens forslag til indførelse af en
             specialeplanlægning, at den indføres på en måde, der sikrer, at vi fremadrettet
             får et tilstrækkeligt grundlag til at sikre, at vi har den rette kapacitet af højt
             specialiserede tilbud på det specialiserede socialområde.

             I arbejdet med evalueringen er der gennemført en lang række undersøgelser
             og evalueringer, der er samlet i den over 1.700 sider lange rapport
             ’Afrapportering af evaluering af det specialiserede socialområde’. Dette arbejde
             har blandt andet givet os ny viden om tilbud, målgrupper og den strukturelle
             opbygning af det specialiserede socialområde.

             Kritikken fra Danske Handicaporganisationer, der blev bragt i Sundhedsmonitor
             den 31. marts 2022, var rettet mod et første udkast til en evaluering, der blev
             sendt i høring i følgegruppen. Det er en helt gængs arbejdsgang at sende
             produkter i høring for efterfølgende at tage bemærkninger fra høringen med i
             det videre arbejde, og det er således også det, der er sket i forbindelse med
             evalueringen af det specialiserede socialområde.

                                                                                                                                               1
Jeg er glad for, at vi har taget hul på drøftelserne om indførelse af en
specialeplanlægning på det specialiserede socialområde og ser meget frem til
de fortsatte forhandlinger.
Med venlig hilsen
Astrid Krag

                                                                                                                                  2
