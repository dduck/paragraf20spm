Folketingets Lovsekretariat  Social- og Ældreudvalget, Sundhedsudvalget 2021-22
                                                                                         Offentligt

                                         Holmens Kanal 22
                                         1060 København K
                                         Telefon 33 92 93 00
                                         sm@sm.dk
                                         www.sm.dk

Sagsnr.      Medlem af Folketinget Morten Messerschmidt (DF) har d. 7. marts 2022 stillet
2022 - 1461  følgende spørgsmål nr. S 556 til social- og ældreministeren, som hermed
             besvares.
Doknr.
538695       Spørgsmål nr. S 556:
             ”Finder ministeren det rimeligt, at personalet på et psykiatrisk bosted skal
Dato         trække sig overfor beboernes adfærd, og i stedet må se sig nødsaget til at få
15-03-2022   politiet tilkaldt for at få ro på husene, simpelthen fordi personalerne ikke
             mener, de er i stand til at nedskalere situationen, samt at de bruger
             strategien at trække sig, når situationer tilspidser?”

             Svar:
             Jeg har stor respekt for den kæmpe indsats, medarbejderne på botilbud hver
             dag gør for nogle af de mest sårbare mennesker i samfundet, og jeg mener, at
             vi har pligt til at sikre gode og trygge arbejdsforhold for dem. Der er ikke nogen,
             der skal føle sig utryg ved at gå på arbejde.

             Jeg vil dog gerne slå fast, at det er et ledelsesmæssigt ansvar at sikre de
             ansattes sikkerhed og sørge for, at medarbejderne på de enkelte tilbud har de
             rette kompetencer i forhold til den aktuelle beboersammensætning og
             redskaber til og viden om, hvordan tilspidsede situationer kan håndteres.

             Derudover er det ledelsens opgave at lytte til medarbejdernes tilbagemeldinger
             om arbejdsmiljøet og vurdere, om der er grundlag for at igangsætte yderligere
             tiltag for at sikre gode og trygge arbejdsforhold.

             Det er en konkret vurdering i hvert enkelt tilfælde, hvor en beboer bliver
             udadreagerende, hvordan personalet skal håndtere situationen, og om der
             eventuelt er behov for at anmode om politiets assistance.

             Jeg er ikke bekendt med, at botilbud generelt anvender strategien ’at trække
             sig’ som et værktøj til at løse tilspidsede situationer.

             Med venlig hilsen
             Astrid Krag

                             1
