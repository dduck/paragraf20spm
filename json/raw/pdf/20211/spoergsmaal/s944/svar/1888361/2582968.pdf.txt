                                                                                                                             Kulturudvalget 2021-22
                                                                                                                                                 Offentligt

                                                                                                                        Kulturministeren

Folketingets Lovsekretariat                                                                                             Kulturministeriet
Christiansborg                                                                                                          Nybrogade 2
1240 København K                                                                                                        1203 København K

                                                                                                                        Tlf  : 33 92 33 70

                                                                                                                        E-mail : kum@kum.dk

                                                                                                                        Web : www.kum.dk

                                                                                                          25. maj 2022

Folketingsmedlem Dennis Flydtkjær (DF) har den 20. maj 2022 stillet mig følgende
spørgsmål nr. 944, som jeg hermed besvarer.

Spørgsmål:

Vil ministeren forklare, hvorfor danske skatteydere skal betale ministerens roadtrip på
Californiens kyst med besøg på luksuriøse hoteller og restauranter, og mener
ministeren, at prisen på turen står mål med udbyttet af turen?

Svar:

Rejsen til USA løftede to vigtige dagsordener for regeringen: at støtte op om dansk film
og tage en direkte kritisk dialog med den øverste ledelse fra Meta og YouTube samt
repræsentanter fra en række øvrige tech-virksomheder. Det er helt afgørende for
regeringen, at der kommer langt større demokratisk indflydelse på den teknologi og de
platforme, der har så stor påvirkning på vores samfund og demokratiske samtale.

Møderne med topledelsen fra Meta og YouTube samt repræsentanter fra øvrige tech-
virksomheder fandt sted torsdag den 24. marts. Der var møder med tech-industrien til
og med torsdag aften, og programmet i forbindelse med Oscar-uddelingen, herunder
møder med den danske filmbranche, begyndte lørdag. Fredagen var derfor en
transportdag. Jeg valgte at køre i bil fra Silicon Valley til Los Angeles, hvor Oscar-
uddelingen fandt sted.

Kulturministeriet havde udgifter til transporten på ca. 1.300 kr. Alternativet var at
flyve i rutefly samme dag. Udgift til flybilletter til to personer ville have været ca. 2.500
kr.

Jeg kan desuden oplyse, at der er tradition for, at danske kulturministre deltager ved
Oscar-uddelingen, når der er danske nominerede, og bor på samme hotel som den øvrige
danske delegation.

Når det gælder prisen på min flybillet til og fra USA, kan jeg oplyse, som jeg også har
udtalt til pressen, at jeg godt forstår kritikken af billetprisen. Det bør vurderes fra gang
til gang, om meget høje billetpriser kan retfærdiggøres. Der kan f.eks. være pludseligt
opståede kriser. Det var der ikke tale om her – og i det lys var billetprisen for høj. Det

                                                                                                                        Dok. nr. 44561
var ministeriet, der stod for indkøb af billetten, og jeg fik først besked om prisen efter
min hjemkomst. Men derfor er det stadig i sidste ende mit ansvar som minister. Derfor
har jeg indskærpet over for ministeriet, at direktionen i ministeriet altid skal godkende
indkøb af oversøiske flybilletter.
Ane Halsboe-Jørgensen

                                                                               Side 2
