                                                                                                    Skatteudvalget 2021-22
                                                                                                                        Offentligt

                                                                                     19. september 2022
                                                                                     J.nr. 2022 - 10457

Til Folketingets Lovsekretariat

Hermed sendes svar på spørgsmål S 1273 af 13. september 2022, indleveret af Kim Va-
lentin (V).

Jeppe Bruus

             / Nina Legaard Kristensen
Spørgsmål

Er ministeren positiv over for et forstærket samarbejde generelt på skatteområdet?

Svar

Fastsættelse og opkrævning af direkte skatter er en national kompetence. Derfor skal EU-
initiativer på skatteområdet vedtages ved en særlig lovgivningsprocedure og med enstem-
mighed i Rådet. Dette følger af artikel 113 og 115 i Traktaten om EU’s funktionsmåde.
I tilfælde, hvor EU-samarbejdet om en konkret sag går i stå, eksisterer der i medfør af ar-
tikel 20 i Traktaten om Den Europæiske Union og afsnit III i Traktaten om EU’s funkti-
onsmåde en mulighed for at indlede et forstærket samarbejde, dvs. at mindst 9 EU-lande
kan få mulighed for at gå videre med et initiativ, uden at alle EU-landene er med.
Regeringens holdning til forstærket samarbejde på skatteområdet vil således skulle bero
på konkret stillingtagen fra sag til sag.
I den forbindelse skal man være opmærksom på, at muligheden for at etablere et forstær-
ket samarbejde på skatteområdet kan rumme visse udfordringer, fx i form af fragmente-
ring af det indre marked og risiko for omgåelse af beskatning.
Omvendt kan etableringen af et forstærket samarbejde være en relevant løsning i undta-
gelsestilfælde, hvor enstemmighed ikke er mulig at opnå. Det kan fx blive aktuelt i forbin-
delse med EU’s implementering af spor 2 om en global standard for minimumsbeskat-
ning i OECD-aftalen om beskatning af den digitale økonomi.

                                                                                                                                                                                   Side 2 af 2
