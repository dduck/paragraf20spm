Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-1618
                                                                                                 Den 08. februar 2022

Miljøministerens besvarelse af spørgsmål nr. S 442 stillet den 1. februar af Eva Kjer Hansen (V).

Spørgsmål nr. S 442
” Hvad er ministerens begrundelse for ikke at fremlægge forskellige scenarier for, hvordan Sdr.
Stenderup skovene ville kunne bidrage til en styrket biodiversitet?”

Svar

Hovedformålet med naturnationalparkerne er at styrke områdernes natur og biodiversitet ved at
give mulighed for etablering af større sammenhængende naturområder, hvor naturen i højere grad
end i dag kan udvikle sig på egne præmisser.

Det er vigtigt for mig at understrege, at de konkrete planer for områderne ikke er fastlagt endnu.
Med Lov om ændring af lov om naturbeskyttelse, lov om skove, dyrevelfærdsloven, lov om mark-
og vejfred og færdselsloven (Adgang til at etablere naturnationalparker og obligatorisk digital
kommunikation m.v.), som er vedtaget af Socialdemokratiet, SF, Radikale Venstre, Enhedslisten,
Konservativt Folkeparti, Liberal Alliance og Alternativet, er der skabt rammer, som skal give
mulighed for at lade naturen udvikle sig på egne præmisser i højere grad. Inden for rammerne er
der stadig mulighed for at tilpasse projekterne lokalt. Det kan handle om hegnsføring og typen af
hegn, valg af dyr, friluftsfaciliteter og etablering af stier og spor i naturnationalparken.

De konkrete planer skal udarbejdes i dialog med borgere, interessenter og kommuner. Så når der
ikke er klare og parate planer med faste projektbeskrivelser og forvaltningsplaner, så skyldes det
netop, at vi vil gøre det i samarbejde med dem, som bor i nærområdet, som færdes i naturen, og
som bruger området i hverdagen.

Lea Wermelin                 /  Charlotte Brøndum

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
