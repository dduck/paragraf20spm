                                    Det Udenrigspolitiske Nævn, Udenrigsudvalget 2021-22
                                                                                                  Offentligt

Udenrigsministeriet

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
1      2022 - 1940           ALO    E-mail: um@um.dk
                                    http://www.um.dk

                                    Dato

                                    14. januar 2022

       Svar på § 20-spørgsmål nr. S 362 stillet den 7. januar 2022 af
       Sikandar Siddique (FG) til udenrigsministeren.

       Spørgsmål
       Ministeren bedes redegøre for regeringens holdning til, at Sri Lanka, der
       ikke forsøger at overholde nogen af de 27 internationale konventioner, frit
       kan handle på det europæiske marked via GSP+?

       Svar
       Regeringen er bekymret for den generelle, negative udvikling i
       menneskerettighedssituationen i Sri Lanka og for, at de ansvarlige for
       menneskerettighedskrænkelser under borgerkrigen i Sri Lanka fortsat ikke
       er blevet stillet til ansvar.

       Fra dansk side lægges der vægt på, at lande omfattet af GSP+ respekterer
       og efterlever de relevante internationale konventioner i overensstemmelse
       med betingelserne i GSP-forordningen. Jeg er derfor tilfreds med, at
       Kommissionen gennemførte en mission til Sri Lanka i efteråret 2021. Det
       var den første GSP+-monitoreringsmission efter COVID-19. Den gav
       mulighed for, at EU rejste bekymringer omkring
       menneskerettighedssituationen i landet direkte og på højeste niveau. Der
       kunne noteres fremskridt på enkelte områder, herunder i forhold til
       børnearbejde. Det er afgørende, at presset på Sri Lanka fastholdes i den
       fremadrettede dialog.

       Det er centralt for mig, at GSP+ anvendes aktivt som løftestang for at
       adressere bekymringerne i forhold til Sri Lanka. Dialog er den bedste vej
       til at skabe ændringer. Vi skal være villige til at anvende tilbagetrækning af
       præferencer, hvis det bliver nødvendigt, men det skal være som sidste
                                          2

udvej. Hvis Kommissionen skulle vurdere, at betingelserne ikke længere
er opfyldt for at fastholde Sri Lankas GSP+ status, fremsætter den et
forslag om at indlede proceduren for midlertidig tilbagetrækning.
Regeringen vil forholde sig til et sådant forslag, hvis det skulle blive
fremsat.
Sideløbende arbejder regeringen fortsat gennem EU og FN for at fremme
den demokratiske udvikling i Sri Lanka, og for at de ansvarlige for
menneskerettighedskrænkelser under borgerkrigen i Sri Lanka stilles til
ansvar.
Der henvises endvidere til svar på § 20-spørgsmål nr. S 361.

                                Med venlig hilsen

                                   Jeppe Kofod
