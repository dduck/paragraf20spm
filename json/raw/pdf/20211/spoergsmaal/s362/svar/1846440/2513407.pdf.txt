                                    Det Udenrigspolitiske Nævn, Udenrigsudvalget 2021-22
                                                                                                  Offentligt

Folketingets Lovsekretariat         Asiatisk Plads 2
                                    DK-1448 København K
Bilag  Sag/ID Nr.            Enhed  Telefon +45 33 92 00 00
                                    Telefax +45 32 54 05 33
       2022 - 1936           ALO    E-mail: um@um.dk
                                    http://www.um.dk

                                    Dato

                                    14. januar 2022

       Svar på § 20-spørgsmål nr. S 361 stillet den 7. januar 2022 af
       Sikandar Siddique (FG) til udenrigsministeren.

       Spørgsmål
       Vi kender alle FN's definition på folkedrab og mener udenrigsministeren,
       at krigen i Sri Lanka i 2009 kan defineres som et folkedrab i lyset af, at da
       folkedrabet nåede sit højeste i Sri Lanka i 2009, blev der brugt ulovlige
       våben, herunder klyngebomber, fosforbomber og andre kemiske våben og
       Sri Lanka bombede internationalt erklærede »No-fire« zoner?

       Svar
       Jeg ser med stor alvor på menneskerettighedssituationen i Sri Lanka og på,
       at de ansvarlige for menneskerettighedskrænkelser under borgerkrigen i
       Sri Lanka fortsat ikke er blevet stillet til ansvar.

       Regeringen er helt enig i, at der er tale om alvorlige
       menneskerettighedskrænkelser under borgerkrigen i Sri Lanka. Men vi vil
       som udgangspunkt være tilbageholdende med at anvende juridiske termer
       som ’folkedrab’ eller ’forbrydelser mod menneskeheden’, før der er
       klarhed om, hvorvidt betingelserne er opfyldt.

       Det ændrer ikke ved, at regeringen fortsat vil arbejde gennem EU og FN
       for, at de ansvarlige for menneskerettighedskrænkelser under borgerkrigen
       i Sri Lanka stilles til ansvar. Danmark satte i FN’s Menneskerettighedsråd
       i foråret 2021 fokus på FN’s Menneskerettighedshøjkommissærs seneste
       kritiske rapport om udviklingen i Sri Lanka med et fælles nordisk-baltisk
       indlæg og EU-indlæg. Vi deler fuldt ud bekymringen i rapporten over, at
       ansvarlige for alvorlige menneskerettighedskrænkelser i forbindelse med
       borgerkrigen ikke er blevet stillet til ansvar.
                                          2

Dertil bidrog Danmark som medlem af FN’s Menneskerettighedsråd til
forhandling og vedtagelse af en vigtig resolution i marts 2021, der sætter
fokus på forsoning og på, at de ansvarlige for forbrydelser under
borgerkrigen i Sri Lanka stilles til ansvar. Fra dansk side vil vi fortsat støtte
og følge udmøntningen af resolutionen.

                                Med venlig hilsen

                                   Jeppe Kofod
