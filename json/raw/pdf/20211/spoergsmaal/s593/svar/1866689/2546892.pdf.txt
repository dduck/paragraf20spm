                                                                                        Beskæftigelsesudvalget 2021-22
                                                                                                                       Offentligt

Folketingets Lovsekretariat                                                             Beskæftigelsesministeriet
lov@ft.dk                                                                               Holmens Kanal 20
                                                                                        1060 København K
Victoria Velasquez
Victoria.Velasquez@ft.dk                                                                T +45 72 20 50 00
                                                                                        E bm@bm.dk
                                                                                        www.bm.dk

                                                                                        CVR 10172748

                                                                                        J.nr. 22/06651
                                                                                        22. marts 2022

Folketingsmedlem Victoria Velasquez (EL) har den 14. marts 2022 stillet følgende
spørgsmål nr. S 593, som hermed besvares.

Spørgsmål nr. S 593:
”Vil ministeren forholde sig til rimeligheden af de regler, der fratager en syg borger
sine sygedagpenge på trods af, at han for fem år siden fik akut lymfatisk leukæmi,
blev indlagt på Rigshospitalet, og fik højdosis kemoterapi m.v. i 2,5 år, som det
fremgår af Ekstra Bladets artikel »Søn i koma: Nu må jobcentret stoppe«, den 12.
marts 2022, og vil ministeren ligeledes redegøre for, hvad han agter at foretage sig
for at forhindre sådanne situationer i at opstå fremadrettet, samt hvad ministeren vil
gøre for at sikre, at de mennesker, der lige nu rammes af lovgivningen, hurtigst
muligt får det, der burde være deres retmæssige hjælp?”

Svar:
Først og fremmest vil jeg gerne udtrykke min sympati for den unge mand og hans
familie. Som minister kan jeg desværre ikke gå ind i den konkrete sag, som er be-
skrevet i Ekstra Bladets artikel af den 12. marts 2022. Det berører mig selvfølgelig
meget at læse om den ulykkelige situation, familien står i.

Det er kommunen, der træffer afgørelse både om ret til sygedagpenge og om ret til
førtidspension. Her skal borgerne naturligvis have den hjælp og de ydelser, de er
berettiget til efter reglerne. Og det skal være sådan, at man bliver mødt med vær-
dighed og respekt, når man er i kontakt med kommunen eller har brug for hjælp fra
kommunen. Det er en del af de beskæftigelsespolitiske mål, som jeg har meldt ud
til kommunerne i 2022.

Det handler helt enkelt om, at man skal møde en værdig behandling i sit jobcenter.
Det indebærer selvfølgelig også, at man som borger ikke skal i virksomhedsprak-
tik, hvis helbredet ikke tillader det. Vores beskæftigelsessystem er indrettet, så
kommunen skal tage hensyn til borgernes eventuelle helbredsproblemer. Fx kan
kommunen fritage en kontanthjælpsmodtager fra at deltage i et tilbud, hvis de vur-
derer, at borgerens helbred ikke tillader det. Det forventer jeg naturligvis også, at
man i kommunernes jobcentre efterlever i praksis. Det gælder selvsagt også i den
konkrete sag.
I forhold til reglerne om sygedagpenge kan jeg helt overordnet oplyse, at der er tale
om en midlertidig ydelse- Det betyder, at udbetalingen af sygedagpenge som ud-
gangspunkt skal standse, når der er udbetalt sygedagpenge i mere end 22 uger. Ud-
betalingen kan dog fx forlænges, så længe den sygemeldte har en livstruende, al-
vorlig sygdom. Kommunen skal standse udbetalingen af sygedagpenge, når den sy-
gemeldte ikke længere er uarbejdsdygtig grundet sygdommen.
For at have ret til sygedagpenge skal man før sygefraværet have haft en aktuel til-
knytning til arbejdsmarkedet og derved opfylde et beskæftigelseskrav. Det gælder
også, hvis en borger, der i en periode har været sygemeldt og på sygedagpenge, bli-
ver raskmeldt, og kort efter igen bliver syg.
Ikke alle personer vil derfor have ret til sygedagpenge, selvom de er uarbejdsdyg-
tige på grund af egen sygdom, Men her vil de øvrige dele af vores forsørgelsessy-
stem skulle træde til. Det kan fx være kontanthjælp eller førtidspension afhængig af
den konkrete situation.
I forhold til spørgsmålet om førtidspension kan jeg oplyse, at førtidspension alene
kan tilkendes, når det er dokumenteret, at borgerens arbejdsevne er varigt og væ-
sentligt nedsat. Det er ikke i beskæftigelsessystemet muligt at tilkende midlertidig
førtidspension, men når der er tale om meget alvorlige lidelser, som fx uhelbrede-
lige kræftlidelser, kan der tilkendes førtidspension til terminalt syge, uden at sagen
har været forelagt rehabiliteringsteamet.

Venlig hilsen
Peter Hummelgaard
Beskæftigelsesminister

                                                                                                   2
