                                                                                          Sundhedsudvalget 2021-22

                                                                                          Holbergsgade 6       Offentligt
                                                                                          DK-1057 København K

                                                                                          T +45 7226 9000
                                                                                          F +45 7226 9001
                                                                                          M sum@sum.dk
                                                                                          W sum.dk

Folketingets Lovsekretariat                                                               Dato: 22-02-2022
                                                                                          Enhed: FOPS
                                                                                          Sagsbeh.: DEPSEL
                                                                                          Sagsnr.: 2202736
                                                                                          Dok. nr.: 2135026

Medlem af Folketinget Per Larsen (KF) har den 14. februar 2022 stillet følgende
spørgsmål nr. S 497 til sundhedsministeren, som hermed besvares.

Spørgsmål S 497:
”Hvad ønsker Regeringen at gøre for at forebygge væksten i antallet af mennesker i
Danmark med diabetes, set i lyset af, at antallet af mennesker med diabetes forven-
tes at stige fra 280.000 i dag til 467.000 i 2030, og undersøgelser samtidig viser, at
der i Danmark er over 400.000 mennesker, der enten har diabetes uden at vide det
eller har forstadier til diabetes?”

Svar:
Det er vigtigt for regeringen at sikre flere gode leveår for danskerne. Et sundt liv med
mindst mulig sygdom er for langt de fleste mennesker forudsætningen for et godt og
langt liv, hvor man kan tage del i hverdagens glæder, være aktiv og indgå i sociale
sammenhænge.

Forebyggelse og den sundhedsfremmende indsats er helt afgørende for, at danskerne
kan leve flere gode leveår. Vi skal forebygge bedre og mere. Og det starter hos vores
børn og unge. Det handler om at give vores børn og unge en god start på livet, og un-
derstøtte at de allerede i barndommen har sunde og aktive vaner, som de tager med
sig ind i voksenlivet. Ansvaret for folkesundheden er fælles, og forebyggelse og folke-
sundhed skal derfor også tænkes bredt og på tværs af de strukturer i samfundet, der
har indflydelse på danskernes sundhed og dagligdag. Det gælder også forebyggelse af
bl.a. type 2-diabetes, overvægt og andre kroniske sygdomme, der rammer et sti-
gende antal danskere.

I Danmark har kommunerne det overordnede ansvar for sygdomsforebyggelse og
sundhedsfremme. Sundhedsstyrelsens anbefalinger til forebyggende tiltag i kommu-
nerne er samlet i Sundhedsstyrelsens forebyggelsespakker, som udkom i opdaterede
versioner i 2018. Heri indgår også Sundhedsstyrelsens forslag til prioritering af de
kommunale forebyggelsesindsatser.

Samtidig er det vigtigt at relevante sundhedspersoner i regioner, kommuner og al-
men praksis er opmærksom på symptomerne på diabetes. Det kan fx være medarbej-
dere i socialpsykiatrien, distriktspsykiatrien, hjemmeplejen mv. Ved at være opmærk-
som på symptomer på type 2-diabetes kan sygdommen opdages så tidligt som muligt,
så flere borgere får den rette behandling og dermed mulighed for at leve et godt liv
med sygdommen.

Som en del af Diabeteshandlingsplanen fra 2017 blev der igangsat et initiativ om tidli-
gere opsporing af personer med diabetes type 2, som mundede ud i kampagnen
’Godt Spottet’. Kampagnen blev genlanceret i 2020 og det er muligt at finde relevant
information og materiale på Sundhedsstyrelsens hjemmeside, der kan understøtte en
styrket indsats lokalt: Godt Spottet: Om diabetes 2 - Sundhedsstyrelsen.
Regeringens kommende udspil til en sundhedsreform vil indeholde yderligere initiati-
ver til forebyggelse og sundhedsfremme.

                                          Med venlig hilsen
                        Magnus Heunicke / Sofie Elsborg Larsen

                                                                                                                                              Side 2
