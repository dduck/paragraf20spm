Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 Den 10. januar 2022

Miljøministerens besvarelse af spørgsmål nr. S 351 stillet den 3. januar 2022 af Per Larsen (KF).

Spørgsmål nr. S 351

”Mener ministeren, at det er rimeligt, at reguleringen af gråsæler sættes på pause ved Bornholm

med henvisning til habitatdirektivet, når man i Sverige inden for samme regler fortsætter

reguleringen af sæler?”

Svar
Habitatdirektivet sætter begrænsninger for mulighed for regulering af gråsæler. I den danske del
af Østersøen vurderes bestanden af gråsælen at være stærkt ugunstig. Det betyder, at regulering
af gråsælen kun kan ske, hvis gråsælen udgør en væsentlig erhvervsøkonomisk skade på fiskeriet.
Med de stærkt reducerede fiskekvoter på torsk og laks i farvandet omkring Bornholm har
Miljøstyrelsen vurderet, at det ikke længere er tilfældet, og at det derfor vil være i strid med
habitatdirektivet at fortsætte ordningen med regulering af gråsæler. Det er derfor nødvendigt at
sætte ordningen på pause.

I 2022 får fiskerne primært mulighed for at fange skrubber og andre fladfisk i farvandet omkring
Bornholm, og der er i øjeblikket ikke tilstrækkelig dokumentation for, at gråsælerne skader dette
fiskeri i væsentligt omfang. I foråret 2022 vil Miljøstyrelsen derfor i samarbejde med DTU Aqua
undersøge sælskader i fiskeriet efter fladfisk. Formålet er at skaffe det nødvendige grundlag for at
vurdere, om reguleringen af gråsæler kan genoptages til efteråret.

Når situationen ikke er den samme i Sverige skyldes dette, at bestanden i Sverige er vurderet i
gunstig bevaringsstatus. Dette giver et større handlerum i forhold til habitatdirektivet. Jeg kan
desuden henvise til besvarelsen af MOF alm. del svar nr. 78 og 134, som også omhandler
regulering af gråsæler i Østersøen.

Lea Wermelin                 /  Katrine Nissen

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
