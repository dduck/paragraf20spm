Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 Den 16. januar 2022

Miljøministerens besvarelse af spørgsmål nr. S 356 stillet den 7. januar af Mona Juul (KF).

Spørgsmål nr. S 356
”Mener ministeren, at det er acceptabelt, at der for mange borgere i Grindsted Kommune fortsat
er tvivl om, hvorvidt den eksisterende forurening medfører en sundhedsmæssig risiko for disse
borgere, og er det ministerens holdning, at der bør foretages yderligere undersøgelser af
forureningen i Grindsted?”

Svar
Jorden skal ikke være giftig, og vores natur skal ikke være forurenet. Man skal kunne nyde
naturen uden frygt for sin sundhed, og i alt for mange år blev fortidens synder efterladt til
fremtidens generationer. Derfor fik vi taget et stort skridt i forhold til oprydningen af
generationsforureninger med sidste års finanslov, hvor vi sammen med Radikale Venstre, SF,
Enhedslisten og Alternativet ekstraordinært fik afsat 630 mio. kr. til lige netop
generationsforureninger. En aftale, der også dækker forureningen i Grindsted. Derudover var der
på finansloven 2020 et særskilt aktstykke på 50 mio. kr. til Region Syddanmark og til forurening
efter Grindstedværket, hvilket kommer oven i de omkring 430 mio. kr., som regionerne samlet
hvert år modtager til at håndtere jordforureninger.

Regionen oplyser, at en gennemført sundhedsundersøgelse ved Grindsted nu bliver drøftet i en
bredere kreds af forskere, der ser på behovet for opfølgende projekter.

Regionerne skal tage sig af de jordforureninger, der kan udgøre en risiko over for vores
drikkevand, sundhed og vandmiljø. Det følger af jordforureningsloven, som fastsætter, hvornår et
areal er en del af de offentlige indsatsområder og dermed regionernes prioritering.

Lea Wermelin                 /  Nina Porst

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
