                                 Miljø- og Fødevareudvalget 2021-22
                                                                      Offentligt

                             Den 30. august 2022

Folketingets Lovsekretariat
Christiansborg
1240 København K

Miljøministerens besvarelse af spørgsmål nr. S 1175 stillet den 22. august 2022 efter ønske fra Morten
Messerschmidt (DF).

Spørgsmål S 1175
”Hvordan forholder ministeren sig til, at niveauet af tungmetaller i Pindstrup Bæks jordbund
angiveligt aldrig er blevet undersøgt - hverken af Miljøstyrelsen eller Syddjurs Kommune, og mener
ministeren ikke, at det kalder på en klar ansvarsfordeling på myndighedssiden, og er ministeren
desuden enig i, at kommunerne har den bedste forudsætning for at løse opgaven, da de har et lokalt
kendskab, men at det selvfølgelig kræver vejledning fra Miljøstyrelsen?”

Svar
Jeg kender ikke detaljerne i den konkrete sag, men jeg kan oplyse, at Miljøstyrelsen i dag er
miljømyndighed for virksomheden Kronospan, som jeg kan forstå, der peges på i pressen.

Jeg har spurgt Miljøstyrelsen, der om myndighedskompetencen som godkendelses- og
tilsynsmyndighed oplyser følgende:

”Miljøstyrelsen overtog 1. juli 2017 myndighedskompetencen for virksomheden Kronospan (tidligere
Novopan) fra Syddjurs Kommune. Årsagen var, at Syddjurs Kommune vurderede, at et energianlæg på
Kronospan var et medforbrændingsanlæg med staten som miljømyndighed.

Efter overtagelse af myndighedskompetencen for Kronospan konstaterede Miljøstyrelsen på baggrund
af spildevandsanalyser for 2. halvår 2017, at der var væsentlige og meget hyppige overskridelser af
grænseværdier til spildevand udledt til Pindstrup Bæk. Overskridelserne omfattede bl.a. indholdet af
organiske forbindelser, kvælstof, fosfor, olie og visse tungmetaller.

Miljøstyrelsen meddelte derfor i januar 2018 Kronospan, at den løsning til rensning af spildevandet,
som virksomheden hidtil havde arbejdet med, ikke var tilstrækkeligt effektiv til, at fortsat udledning til
Pindstrup Bæk kunne tillades. Kronospan iværksatte efterfølgende etablering af en anden type
renseanlæg med afledning til offentlig kloak. Anlægget blev taget i brug i december 2019, hvor
udledningen til Pindstrup Bæk ophørte.”

Jeg mener, at såfremt der findes en så alvorlig forurening af et vandløb, så skal det afklares, om der er
risiko for, at forureningen forringer tilstanden eller forhindrer, at der opnås god tilstand i vandmiljøet,
og om der derved er sket en miljøskade. Jeg har derfor bedt Miljøstyrelsen kigge på den konkrete sag,
herunder om der er mulighed for at gøre et ansvar gældende over for nogen i sagen.

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
Jeg kan i øvrigt oplyse, at der er igangsat et større arbejde med at få mere viden om omfanget af
forurening med miljøfarlige stoffer i vandmiljøet, herunder metaller. Arbejdet er beskrevet i strategien
for miljøfarlige stoffer.

Lea Wermelin  /  Nina Porst

                             2
