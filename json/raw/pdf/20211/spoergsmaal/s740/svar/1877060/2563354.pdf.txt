Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-4767
                                                                                                 Den 24. april 2022

Miljøministerens besvarelse af spørgsmål nr. S 740 stillet den 12. april 2022 af Anni Matthiesen
(V).

Spørgsmål nr. S 740
”Hvad vil ministeren gøre for at sikre overblik over omfanget af PFAS-forurening samt beskytte
borgerne i de områder, hvor ministerens med henvisning til bl.a. brandøvelsespladser udtalte
under behandlingen af beslutningsforslag B 95 i Folketingssalen den 1. april, at der ikke er
»hverken overblik over forureningssituationen på de her lokaliteter, og heller ikke hvad det
koster at rydde op«?”

Svar
Myndighederne har arbejdet på at skabe overblik over, hvor der ligger brandøvelsespladser, der
potentielt kan være forurenet med PFAS. Der er nu udpeget 213 brandøvelsespladser.
Myndighederne har udpeget 52 af disse pladser som pladser, hvor der kan være en
sundhedsrisiko, tilsvarende den alvorlige sag med PFAS-forurening fra en brandøvelsesplads i
Korsør. Der er på nuværende tidspunkt ikke konstateret et niveau af PFAS-forurening på andre
lokaliteter, som udgør samme risiko for mennesker som ved PFAS-sagen i Korsør.

Miljø-, sundheds og fødevaremyndighederne samarbejder her om at få udtaget de rette prøver og
etablere forebyggende tiltag, hvor prøveresultater viser, at der er et behov. Det kan være forbud
mod græssende kvæg, fiskeforbud, eller hvad der konkret er nødvendigt det pågældende sted for
at beskytte borgerne.

15 af de 52 pladser er nu overdraget til regionerne, da kommunerne ikke har kunnet identificere
en forurener, der kan stilles til ansvar. Regionerne håndterer jordforureninger under den
offentlige indsats. I 2022 har regionerne planlagt undersøgelser på flere lokaliteter, der potentielt
kan være forurenet med PFAS. Fasen, hvor de udpegede pladser undersøges, er dermed igangsat.
Resultaterne af de indledende undersøgelser af de potentielt PFAS-forurenede lokaliteter skaber
grundlag for et mere sikkert estimat over forureningernes omfang, og hvad omkostningerne til
den videre håndtering af lokaliteterne måtte være, så en eventuel risiko kan fjernes.

Regeringen har sammen med støttepartierne afsat 3 mio. kr. på finansloven for 2022 til udvikling
og afprøvning af teknologier, der kan nedbringe eller fjerne forurening med PFAS. Når
forureningssituationen på de enkelte lokaliteter er klarlagt, kan teknologiudviklingen bidrage til,
at håndteringen af PFAS-forureninger kan ske mere effektivt.

Lea Wermelin                 /  Nina Porst

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
2
