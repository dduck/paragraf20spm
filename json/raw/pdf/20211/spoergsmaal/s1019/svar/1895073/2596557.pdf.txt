     Folketingets Lovsekretariat                                                                          Miljø- og Fødevareudvalget 2021-22
     Christiansborg                                                                                                                            Offentligt
     1240 København K
                                                                                                      J.nr. 2022-6845
                                                                                                      Den 15. juni 2022

     Miljøministerens besvarelse af spørgsmål nr. S 1019 stillet den 7. juni 2022 af Anni Matthiesen
     (V).

     Spørgsmål nr. S 1019
     ”Ministeren svarede i § 20-spørgsmål S 739 af 24. april 2022, at »Alle de involverede
     myndigheder arbejder hurtigt, effektivt og koordineret .. og med at få skabt klarhed over
     forureningen med PFAS i Danmark.«, Danske Regioner vurderer, at regionerne for 100 mio. kr.
     om året kan analysere 1.000 ud af 15.000 områder for PFAS, svarende til under 7 pct. af de
     mistænkte områder, mener ministeren, at analyse af 7 pct. af forureningsmistænkte områder om
     året er udtryk for at arbejde hurtigt?”

     Svar
     Siden den Europæiske Fødevaresikkerhedsautoritet (EFSA) i efteråret bidrog med ny viden om
     PFAS’ farlighed i efteråret 2020, er PFAS-kriterier for vand og jord skærpet i Danmark. Samtidig
     har den konkrete sag med PFAS-forurening fra en brandøvelsesplads i Korsør medvirket til øget
     fokus på alvorligheden af forurening med PFAS.

     Myndighederne har arbejdet hurtigt, effektivt og koordineret med at få skabt klarhed over
     forureningen med PFAS. Der har først og fremmest været fokus på brandøvelsespladserne, hvor
     PFAS-forureninger kan være værst.

     Regionerne har over en årrække har analyseret for PFAS-stoffer på ca. 8 pct. af de 15.000
     lokaliteter. Det er min forventning, at regionerne forsat følger princippet om en risikobaseret
     tilgang, så vi får mest miljø for pengene.

     De skærpede krav som følge af ny viden om PFAS-stoffers skadelige virkning på menneskers
     sundhed, skal selvfølgelig indgå i regionernes overvejelser, når de prioriterer indsatsen over for
     jordforureninger. Jeg forventer, at EFSA’s nye vurderinger vil indgå i regionernes prioritering af
     indsatsen.

     Jeg forventer, at regionerne med deres samlede overblik prioriterer jordforureningsopgaven, så
     de værste forureninger håndteres først.

./.  Der henvises desuden til svar på spørgsmål 1185 (MOF alm. del) for en nærmere beskrivelse af

     regionernes hidtidige tilgang til håndtering af PFAS-forureninger.

     Miljøministeriet • Slotsholmsgade 12 • 1216 København K
     Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
Lea Wermelin  /  Nina Porst

                             2
