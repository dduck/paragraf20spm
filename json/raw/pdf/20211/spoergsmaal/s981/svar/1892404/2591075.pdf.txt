                                                                                             Sundhedsudvalget 2021-22

                                                                                             Holbergsgade 6       Offentligt
                                                                                             DK‐1057 København K

                                                                                             T +45 7226 9000
                                                                                             F +45 7226 9001
                                                                                             M sum@sum.dk
                                                                                             W sum.dk

       Folketingets Sundhedsudvalg                                                           Dato: 08‐06‐2022
                                                                                             Enhed: JURPEM
                                                                                             Sagsbeh.: DEPCSK
                                                                                             Sagsnr.: 2205668
                                                                                             Dok. nr.: 2244785

       Folketingets Sundhedsudvalg har den 7. april 2022 stillet følgende spørgsmål nr. 619
       (Alm. del) til sundhedsministeren, som hermed besvares.

       Spørgsmål nr. 619:
       ”Vil ministeren kommentere henvendelsen af 4/4‐22 fra Gitte Bennich, speciallæge i
       gynækologi, til ministeren om problemer ved det juriske kønsskifte for transpersoner
       i sundhedssektoren, jf. SUU alm. del ‐ bilag 255?”

       Svar:

. / .  Sundhedsministeriet har den 30. maj 2022 besvaret Gitte Bennichs henvendelse af 4.

       april 2022. Jeg henholder mig til svaret, som er vedlagt.

              Med venlig hilsen

              Magnus Heunicke / Christine Stausholm Schjødt
Gitte Bennich                                                                            Holbergsgade 6
gitte@bennich.dk                                                                         DK-1057 København K

                                                                                         T +45 7226 9000
                                                                                         F +45 7226 9001
                                                                                         M sum@sum.dk
                                                                                         W sum.dk

                                                                                         Dato: 30-05-2022
                                                                                         Enhed: JURPEM
                                                                                         Sagsbeh.: DEPCSK
                                                                                         Sagsnr.: 2202369
                                                                                         Dok. nr.: 2221916

Kære Gitte Bennich

Tak for dit svar til ministeriet af 4. april 2022.
Jeg vil forsøge at besvare dine bemærkninger på bedst mulig vis.

Ad. 1 – Screeningsundersøgelser
Du har helt ret, når du fremhæver screeningsprogrammer som et centralt tilbud, der
skal forebygge og reducere sygdom.

Transpersoner har adgang til de samme sundhedstilbud, herunder
screeningsprogrammer, som den øvrige befolkning. Det er desværre ikke teknisk
muligt automatisk at indkalde transpersoner til kønsspecifikke undersøgelser i dag.
Jeg kan dog oplyse, at regionerne arbejder på et nyt it-system, hvor der lægges op til,
at borgere med et mandligt cpr.nr. – og et kvindeligt cpr.nr. – automatisk vil få
invitationer til screening for livmoderhalskræft. Fsva. brystkræftscreening vil Danske
Regioner afklare, hvordan regionernes tilbud kan tilrettelægges på den mest
hensigtsmæssige måde for alle, der kan have sundhedsfaglig gavn af at blive screenet
og som ønsker det, uanset hvilket cpr. nr. de måtte have.

Ad. 2 – Notering af juridisk kønsskifte
Fsva. registrering og indberetning af data har Sundhedsstyrelsen ikke udarbejdet
retningslinjer herfor. Der gælder som altid journaliseringspligt samt
samvittighedsfuldhed og omhu. Der er indberetningspligt ved visse smitsomme
sygdomme, men der er ikke indberetningspligt ved kræftsygdomme. Der indberettes
dog automatisk fra regionerne til de nationale kvalitetsdatabaser for
screeningsprogrammer.

Som jeg skrev i forrige brev, skal den undersøgende sundhedsperson være
opmærksom på, at det i forbindelse med prøvetagning med fordel kan noteres, at der
er tale om en person, som har fået juridisk kønsskifte. Det er således for nuværende
nødvendigt, at den enkelte læge tager ansvar for, at de nødvendige oplysninger
videreformidles ifm. prøvetagning. Behandlingen af personoplysninger vil være
nødvendig med henblik på at kunne tilbyde sundhedsfaglig behandling. Hertil følger
det af databeskyttelseslovens § 7, stk. 3, at behandling af følsomme
personoplysninger kan ske, hvis behandling af oplysninger er nødvendig med henblik
på at kunne tilbyde sundhedsfaglig behandling, og behandlingen af oplysningerne
foretages af en person inden for sundhedssektoren, der efter lovgivningen er
undergivet tavshedspligt. I det eksempel du fremhæver med en prøvekuvert, foreslås
det, at det diskret noteres (inde i kuverten), så det kun er synligt for relevante
personer inden for sundhedsvæsenet. Hvis du er i tvivl om, hvordan du konkret skal
overholde databeskyttelsesreglerne, kan du kontakte Datatilsynet.

Fsva. honorering hører dette under Danske Regioner, som har oplyst, at proceduren
for indsendelse af en regning i denne situation er, at speciallægen inden afsendelse af
regningen kontakter regionen med henblik på at sikre, at regningen honoreres. Hvis
dette ikke sker, kan det ske, at regningen returneres som fejl. Herefter må
speciallægen genfremsende regningen med en forklaring. Når først den pågældende
transperson er registreret én gang ift. de pågældende ydelser, vil regningerne gå
problemfrit igennem systemet.
Sundhedsministeriet har på nuværende tidspunkt ikke overblik over problemets
omfang, men som jeg nævnte i forrige brev, er Styrelsen for Patientsikkerhed ved at
undersøge problemstillinger relateret til juridisk kønsskifte, herunder omfanget.
Jeg håber, at du fik svar på dine spørgsmål.

                                          Med venlig hilsen
                                   Christine Stausholm Schjødt

                                                                                                                                              Side 2
