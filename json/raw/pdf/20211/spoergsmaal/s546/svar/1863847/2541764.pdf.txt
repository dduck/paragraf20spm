                                                                                       Retsudvalget 2021-22
                                                                                                        Offentligt

Folketinget                                                                  Dato:     11. marts 2022
Christiansborg                                                               Kontor:   Lovkvalitetskontoret
1240 København K                                                             Sagsbeh:  Anne-Sofie Duelund Las-
DK Danmark                                                                             sesen
                                                                             Sagsnr.:  2022-0033-0449
                                                                             Dok.:     2353012

Besvarelse af spørgsmål nr. S 546 fra medlem af Folketinget Jens Hen-
rik Thulesen Dahl (DF):

Hermed sendes besvarelse af spørgsmål nr. S 546, som medlem af Folketin-
get Jens Henrik Thulesen Dahl (DF) har stillet til justitsministeren den 4.
marts 2022.

Nick Hækkerup

                  /
                                       Morten Holland-Heide

                                                                             Slotsholmsgade 10
                                                                             1216 København K.

                                                                             T +45 3392 3340
                                                                             F +45 3393 3510

                                                                             www.justitsministeriet.dk
                                                                             jm@jm.dk

                                                                             Side 1/2
Spørgsmål nr. S 546 fra medlem af Folketinget Jens Henrik Thulesen
Dahl (DF):

       ”Ministeren tillader ekstraordinært at myndigheder m.v. kan
       flage med det ukrainske flag til den 16. marts, vil ministeren
       tage initiativ til at forlænge perioden, så det også efter den 16.
       marts er lovligt at flage med det ukrainske flag i solidaritet med
       det ukrainske folk?”

Svar:

Jeg har stor forståelse for, at der i disse dage er mange, der gerne vil ud-
trykke deres støtte til Ukraine, bl.a. ved at flage med det ukrainske flag.

Ifølge bekendtgørelse nr. 103 af 10. april 1915 om forbud mod at benytte
fremmede nationsflag er det som udgangspunkt forbudt her i landet at hejse
andet flag end Dannebrog. Forbuddet omfatter ikke fremmede staters ge-
sandter, konsuler og vicekonsuler og personer, der har fået tilladelse af
Justitsministeriet.

Det er herudover tilladt private at flage med det grønlandske flag og det
færøske flag uden særlig tilladelse. Det er også tilladt at flage med finsk,
islandsk, norsk og svensk flag uden særlig tilladelse hertil. Endelig er det
tilladt at flage med FN-flaget og EU-flaget uden særlig tilladelse.

Flagning med det ukrainske flag kræver således som udgangspunkt, at der
efter ansøgning gives tilladelse hertil.

I lyset af Ruslands invasion af Ukraine meddelte Justitsministeriet imidler-
tid den 2. marts 2022 ekstraordinært generelt tilladelse til, at private og of-
fentlige myndigheder, der måtte ønske det, flager med det ukrainske flag i
perioden til og med den 16. marts 2022.

Jeg har besluttet at forlænge denne periode. En pressemeddelelse herom er
netop offentliggjort, således at private og offentlige myndigheder til og med
den 30. marts 2022 kan flage med det ukrainske flag uden at søge om tilla-
delse.

                                                                                                                                               Side 2/2
