Folketingets Lovsekretariat                                                                          Miljø- og Fødevareudvalget 2021-22
Christiansborg                                                                                                                            Offentligt
1240 København K
                                                                                                 J.nr. 2022-3821
                                                                                                 Den 30. marts 2022

Miljøministerens besvarelse af spørgsmål nr. S 619 stillet den 23. marts 2022 af Mona Juul (KF).

Spørgsmål nr. S 619
” Vil ministeren kommentere artiklen »Aarhus vil dumpe bundfald ud for nabokommunes kyst«
fra TV2 Østjylland og herunder redegøre for ministerens tanker vedrørende de nuværende regler
om klapning? ”

Svar
Hvorvidt klapning kan tillades i forbindelse med udvidelsen af Aarhus Havn og det
rensningsanlæg, som Aarhus Kommune har planer om at etablere, er en vurdering, som
Miljøstyrelsen foretager, og som jeg derfor ikke kan kommentere på.

Vi skal passe godt på vores havmiljø, også når der foretages aktiviteter som klapning. Samtidig skal
vi sikre, at der fortsat er plads til udbygning og udvikling i alle dele af Danmark. Vores havmiljø er
generelt under pres, blandt andet på grund af næringsstoffer og iltsvind, og derfor forstår jeg godt
den bekymring, der gives udtryk for i artiklen med hensyn til havmiljøet. Som jeg oplever det, er
det et udtryk for, at man lokalt omkring Djursland har fokus på beskyttelse af de naturområder
som findes i havet.

Reglerne om klapning er udformet således, at klapning kun tillades, når det er vurderet, at det kan
ske natur- og miljømæssigt forsvarligt. Derudover skal genplacering af opgravet
havbundsmateriale ske efter et hierarki, hvorefter nyttiggørelse prioriteres højere end klapning, og
der kan kun meddeles tilladelse til klapning, hvis det konkrete sediment vurderes at indeholde
uvæsentlige mængder og koncentrationer af miljøfarlige stoffer. Jeg synes, det er fornuftigt, at der
findes et hierarki, så nyttiggørelse prioriteres frem for klapning. Der kan dog være situationer, hvor
nyttiggørelse ikke er muligt, og der er det stadig en betingelse, at klapning sker natur- og
miljømæssigt forsvarligt.

Miljøministeriet er i øjeblikket ved at se på reglerne for klapning og vil i den forbindelse vurdere,
hvorvidt der kan gøres endnu mere for at passe på havmiljøet i forbindelse med klapning.

Lea Wermelin                 /  Katrine Nissen

Miljøministeriet • Slotsholmsgade 12 • 1216 København K
Tlf. 38 14 21 42 • Fax 33 14 50 42 • CVR 12854358 • EAN 5798000862005 • mim@mim.dk • www.mim.dk
